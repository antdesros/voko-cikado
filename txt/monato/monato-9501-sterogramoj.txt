STEREOGRAMOJ

La modo de fiksokuloj

Se vi enirus librejon aux superbazaron kaj trovus personon, kiu
malatentante, fiksokule rigardas buntan sensencan bildon... nu
bone, ne surprizigxu. Temas pri nova "ludilo" kvazaux amashipnoto,
al kiu volonte submetas sin junuloj kaj plenkreskuloj, grandagxaj
sinjoroj kaj plenokupaj dommastrinoj, seriozaj profesiuloj kaj
senpripensaj adoleskantoj. Tio estas la "manio pri stereogramoj",
bildoj plenkoloraj kaj sxajne abstraktaj, gxis oni malkovras kiel
ilin rigardi. Jes ja, cxar el la "sensenca" bildo, misfokusa antaux
la okuloj, subite eksxprucas scenoj puraj kaj plurkoloraj: floroj,
vizagxoj, atletoj, bestoj, pejzagxoj, mondmapoj... reliefaj el la
fundo kaj klare elstarantaj.

Eksplodinte en Japanio en 1992, la pasio pri stereogramoj rapide
disvastigxis al aliaj landoj. La "fundamento" entenas tri librojn
kun la titolo Magic Eye (Magia Okulo), dauxre inter la plej
venditaj libroj en Usono, Auxstralio, Brazilio, Britio, Germanio,
...

Samkiel multaj aliaj ludiloj kaj kuriozajxoj, ankaux la
stereogramoj posedas "noblan" historion. Desegnoj kaj fotoj,
fakte, ne vere "kaptas" la realon, sed "tradukas" scenon
tridimensian en dudimensian surfacon. Malgraux cxiaj rimedoj de
perspektivo, la bildo neniam igxas tute "plena". La problemo, jen,
estas, ke niaj okuloj duas. La nervofibroj elretinaj, fakte,
interplektigxas tiel, ke la dekstra cerba hemisfero ricevas la
maldekstran duonon de la bildo, kaj la maldekstra hemisfero la
duonon dekstran (fig. 1a). La cerbaj hemisferoj, poste, mistere
"kunfandas" la bildduonojn kaj nin kapabligas vidi ununuran
solidan mondon cxirkauxe.

En 1833 la angla fizikisto Charles Wheatstone realigis la unuan
aparaton por imiti la duokulan vidmanieron (fig. 2a). Per la du
speguloj je rekta angulo en lia "stereoskopo", cxiu okulo ricevas
unu el la du bildoj, iomete diferencaj, cxe la kontrauxaj flankoj
de la aparato; la cerbo ilin kunfandas kaj rezultigas unusolan
tridimensian bildon.

Cent kvindek jarojn poste, la hispana pentristo Salvador Dal<i'> sin
dedicxis krei kelke da stereoskopaj pentrajxoj; en 1978 la
vizitantoj de Guggenheim-Muzeo en Nov-Jorko povis proksimigxi al
paro da grandaj speguloj je 60o, kiuj reflektas du preskaux
identajn pentrajxojn kun longa titolo: "Dal<i'> eklevas la hauxton de
Mediteraneo por montri al Gala la naskigxon de Venera"; la
reflektitaj bildoj kunfandigxas gxis formi ununuran pentrajxon
imprese tridimensian.

Aliaj postaj eksperimentoj pri vidprocezo kreis "dispecigitajn
figurojn", en kiuj foje malfacilas identigi la bildotemon (fig.
3a, 4a, 5a), aux en kiuj vidigxas figuro (ekzemple la blanka
triangulo en la fig 6a.), kiu desegne reale ne ekzistas.
Tiaj lastaj eksperimentoj tamen ne multe rilatis al procezo de
vidado tridimensia. Estis en la 50aj jaroj, ke Bela Julesz,
esploristo cxe Bell-Laboratorioj en Nov-Jxerzejo, Usono, utiligis
parojn da perkomputilaj bildoj kaj specialajn okulvitrojn por
decidi cxu vidiluzioj estigxas en okuloj aux en cerbo. (La rezulto
sxajnis pruvi la duan hipotezon.) Ekde tiam okulvitroj kun unu
lenso rugxa kaj la alia verda kelkfoje aperas kiel donacoj en
revuoj aux kiel kuriozajxoj, tra kiuj eblas admiri apartajn bildojn
tauxge presitajn por aspekti reliefe.

Grava jaro estis tamen 1979: Iuj Julesz-kolegoj elpensis manieron
por videbligi nudokule scenojn kasxitajn en bildoj lauxsxajne tute
abstraktaj kaj "senkulpaj". Naskigxis tiele la stereogramoj,
realigitaj per preskaux identaj paralelaj strioj de figuroj aux
punktoj. La grava vorto cxi-koncerne estas kompreneble tiu
"preskaux": Fakte, en la etaj diferencoj inter sinsekvaj strioj
"mergigxas" bildo. Por gxin vidi necesas, ke la dekstra okulo fiksu
unu strion, dum la maldekstra fiksu tiun apudan; iumomente la
cerbo kombinas la striojn, naskante elstaran bildon.
Atendante la ebon krei tridimensiajn figurojn per komputilo
(tauxga programo estas ekzemple la germana "Salitsky Dot"), provu
vin amuzi per la bildoj cxi-pagxaj (fig. 7a, 8a, 9a). Metu la pagxon
tusxi vian nazon, tiel ke la stereogramo aspektu plene konfuza;
iom malstrecxigxu; malfokusigu viajn okulojn kvazaux vi rigardus
trapapere malapudan objekton, kaj malrapide retroportu la pagxon;
iumomente al vi sxajnos, ke vi "eniras" la bildon, el kies fundo
klare elstaros plurebena figuro. Se male nenio okazos, aux vi
eklarmos, iom ripozu kaj reprovu.

Gianfranco CAZZARO

Fig. 1a. La interplektigxo de nervaj fibroj el retinoj al cerbaj
hemisferoj.
Fig. 2a. La "stereoskopo" de Wheatstone.
Fig. 3a. 4a. 5a. Ekzemploj de "dispecigitaj figuroj" kies temo
estas foje malfacile identigebla.
Fig. 6a. La "triangulo de Kanizsa", kie aperas blanka
neekzistanta triangulo. 

