<?xml version="1.0" encoding="utf-8"?>
<html xml:lang="eo" lang="eo" xmlns="http://www.w3.org/1999/xhtml"><head><title>Malbrave, kolego Gofen!</title><meta http-equiv="Content-Type" content="text/html; charset=utf-8"/><meta name="description" content="Malbrave, kolego Gofen!"/><meta name="keywords" content="Gofen, Huntington, Putin, Islamo, enmigrado"/><link rel="stylesheet" href="http://www.esperanto.be/fel.css" type="text/css"/><link rel="icon" type="image/ico" href="http://www.esperanto.be/fel/gif/m.ico"/></head><body><div style="text-align:right"><img src="../gif/monato3.gif" alt="MONATO" width="129" height="40"/></div> <h3>Leteroj</h3>    <h2>Malbrave, kolego Gofen!</h2> <p>Zorgigas vidi, ke la huntingtona* vizio pri „konflikto de civilizacioj” infektas ankaŭ Esperantujon. Atestas tion malkohera opini-artikolo de Alexander Gofen (<i>Brave, prezidanto Putin!</i>, M<span class="mm">ONATO</span>, 2003/2, p. 12-13), en kiu, se mi bone komprenis, li ekzemple klarigas imagatan komplicecon de ia „internacia liberalularo” kun islamaj teroristoj per ... punkto 58 el la sovetia punkodo.</p> <p>Krome Gofen asertas ne malpli ol ke „dum la lastaj jardekoj Eŭropo ‚memvole’ islamiĝis”, enlasante enmigrantojn, kiuj „penas adaptigi [adapti] Eŭropon al islamismo”. Kia komplot-teorio! En la realo, Eŭropo dum la lastaj jardekoj (nu, precipe antaŭ la petrolkrizo de 1973) memvole venigadis malmultekostan laborforton sen tro pripensi la sociajn sekvojn de tia hom-importo.</p> <p>La enmigrantojn (cetere, nur parte islamanajn) instigis ne iu enkora deziro islamigi Eŭropon, sed la aspiro plibonigi sian sorton, simple la deziro nutri sian familion. Mi demandas: Ĉu la celo de Alexander Gofen, kiam li elmigris el Rusio al Usono, estis influi ties pensmanieron, aŭ plibonigi sian vivon, disvolvi sian krean kapablon? Aŭ: kial mi mem forlasis Hungarion?</p> <h6 class="pied">* Samuel Phillips Huntington [sémjuel filips hántington] (1927-) estas usona politologo, al kies specialfakoj apartenas administra scienco, strategiiko, defendo kaj internaciaj rilatoj. En sia verko <i>Clash of Civilizations and Remaking of the World Order</i> (Akra konflikto inter la civilizacioj kaj rekreo de la mondordo), 1996, la aŭtoro lanĉis tezon pri konflikto inter la judism-kristana, islama kaj konfuceanisma civilizacioj en la post-malvarmmilita erao.</h6> <div style="text-align:right">István E<span class="mm">RTL</span></div> <div style="text-align:right"><i>Belgio</i></div> <hr/><table class="fina" width="100%" summary=""><tr><td><a href="../index.html">Indekso</a></td></tr><tr><td><a href="../mon/abonilo.php">Aboni al MONATO</a></td></tr><tr><td><a href="../skribittt.html">Flandra Esperanto-Ligo (FEL)</a></td></tr><tr><td>Lasta adapto de tiu ĉi paĝo: majo 2003</td></tr></table></body></html>