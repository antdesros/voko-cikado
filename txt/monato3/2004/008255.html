<?xml version="1.0" encoding="utf-8"?>
<html xml:lang="eo" lang="eo" xmlns="http://www.w3.org/1999/xhtml"><head><title>Reĝino de la maroj</title><meta http-equiv="Content-Type" content="text/html; charset=utf-8"/><meta name="description" content="Reĝino de la maroj"/><meta name="keywords" content="ŝipo, transporto"/><link rel="stylesheet" href="http://www.esperanto.be/fel.css" type="text/css"/><link rel="icon" type="image/ico" href="http://www.esperanto.be/fel/gif/m.ico"/></head><body><div style="text-align:right"><img src="../gif/monato3.gif" alt="MONATO" width="129" height="40"/></div> <h3>Moderna Vivo</h3>    <h3 class="tem">KROZADO</h3> <h2>Reĝino de la maroj</h2> <p><i>Queen Mary 2</i> (Reĝino Maria la 2a), konstruita en Francio por la kompanio <i>Cunard</i>, estas la plej granda pasaĝerŝipo en la mondo. Ĝi forlasis sian konstruejon en Saint-Nazaire, nord-okcidenta Francio, en decembro 2003 cele al prov-vojaĝo. La ŝipo estos uzata i.a. por sestagaj transatlantikaj krozoj, kiuj kostos inter 3100 kaj 41 000 eŭrojn.</p> <p>Komenciĝis la konstrulaboro en januaro 2002, kaj kunlaboris pli ol 800 diversaj firmaoj kun entute 12 000 dungitoj – parte subpagataj nefrancaj laboristoj (baratanoj, grekoj, italoj kaj rumanoj). Pro tio okazis dum 2003 pluraj laborbataloj. <i>Queen Mary 2</i> estas la unua tiel granda pasaĝerŝipo konstruita post <i>Queen Elizabeth 2</i> (Reĝino Elizabeta la 2a) en 1969.</p> <h3>Sekureco</h3> <p>Oni tre atentis la sekurecon. Estas pli da lokoj en la savboatoj ol pasaĝeroj. Eĉ se la ŝipo flankenkliniĝas je 20 gradoj, eblas almarigi ambaŭflanke la savboatojn. Ĉie en la ŝipo troviĝas kameraoj, ŝprucigiloj, fum- kaj fajro-detektiloj. Ankaŭ la ekologio gravas. Internaciaj normoj maraj severas, sekve la ŝipo entenas diversajn ilojn – cindrigilojn, pistilojn, kompaktigilojn – por ke neniu rubo solida estu enmaren ĵetita.</p> <p>Kvar elektraj motoroj troviĝas sub la ŝipo: rezulte, neniu stirilo kaj neniu helicoŝafto povas vibrigi kaj bruigi la ŝipon. Moveblaj motoroj povas rotacii je 360 gradoj kaj tiel la ŝipo povas surloke turniĝi. Gasturbinoj, similaj al tiuj de grandkapacitaj avioj, kaj pli puraj kaj silentaj ol dizelaj motoroj, estas uzataj por produkti la elektran energion por la motoroj.</p> <p>Ŝipkonstruado komenciĝis en Saint-Nazaire en 1862. Nuntempe, tamen, ĉiuj eŭropaj ŝipkonstruejoj atendas novajn mendojn: suferas la industrio post la atencoj de la 11a de septembro 2001 en Usono kaj post la Irak-milito. Krome la malforteco de la dolaro kompare kun la eŭro ne favoras eŭropajn ŝipkonstruejojn. Tamen du novaj mendoj de pasaĝerŝipoj, unu al la finna ŝipkonstruejo <i>Kvaerner Masa</i> kaj la alia al la germana <i>Meyerwerft</i>, esperigas pli favoran estonton.</p> <h3>Komparo de kelkaj pasaĝerŝipoj</h3> <table> <tr> <td>Nomo de la ŝipo</td><td>Longo (m)</td><td>Rapido (knotoj)</td><td>Pasaĝeroj</td><td>Kapacito (toneloj)</td> </tr><tr> <td><i>Titanic</i> (1912)</td><td>265</td><td>22 ĝis 25</td><td>2230</td><td>66000</td> </tr><tr> <td><i>Normandie</i> (1935)</td><td>313</td><td>31</td><td>1900</td><td>68500</td> </tr><tr> <td><i>France</i> (1962)</td><td>315</td><td>30 (maks. 34)</td><td>1950</td><td>66348</td> </tr><tr> <td><i>Queen Elizabeth 2</i> (1969)</td><td>293,5</td><td>28,5 (maks. 34)</td><td>1877</td><td>65863</td> </tr><tr> <td><i>Explorer of the Seas</i></td><td>310</td><td>23,7</td><td>3838</td><td>142000</td> </tr><tr> <td><i>Voyager of the Seas</i></td><td>310</td><td>22</td><td>3840</td><td>136000</td> </tr><tr> <td><i>Queen Mary 2</i></td><td>350</td><td>30</td><td>2600</td><td>150000</td> </tr> </table> <div style="text-align:right">Christian B<span class="mm">ERTIN</span>/pg</div> <hr/><table class="fina" width="100%" summary=""><tr><td><a href="../index.html">Indekso</a></td></tr><tr><td><a href="../mon/abonilo.html">Aboni al MONATO</a></td></tr><tr><td><a href="../skribittt.html">Flandra Esperanto-Ligo (FEL)</a></td></tr><tr><td>Lasta adapto de tiu ĉi paĝo: januaro 2004</td></tr></table></body></html>