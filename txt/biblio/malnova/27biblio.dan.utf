DANIEL

Ĉapitro 1

1 En la tria jaro de la reĝado de Jehojakim, reĝo de Judujo,
venis Nebukadnecar, reĝo de Babel, al Jerusalem, kaj eksieĝis
ĝin. 2 Kaj la Sinjoro transdonis en lian manon Jehojakimon, reĝon
de Judujo, kaj parton de la vazoj de la domo de Dio; kaj li
venigis ilin en la landon Ŝinar, en la domon de sia dio, kaj la
vazojn li metis en la trezorejon de sia dio. 3 Kaj la reĝo diris
al Aŝpenaz, la estro de liaj korteganoj, ke el la Izraelidoj, el
la reĝa idaro kaj el la nobelaro, li venigu 4 knabojn
sendifektajn, belaspektajn, komprenemajn por ĉiu saĝaĵo, klerajn,
scienckomprenantajn, kaj kapablajn servi en la palaco de la reĝo,
kaj ke oni lernigu al ili la skribadon kaj la lingvon Ĥaldean. 5
Kaj la reĝo destinis por ili por ĉiu tago manĝaĵojn de la reĝa
tablo, kaj vinon el tiu, kiun li mem trinkadis, kaj li ordonis
eduki ilin dum tri jaroj, post kies finiĝo ili estis komencontaj
la servadon antaŭ la reĝo. 6 El la idoj de Jehuda estis inter ili
Daniel, Ĥananja, Miŝael, kaj Azarja. 7 La estro de la korteganoj
donis al ili aliajn nomojn; kaj li donis al Daniel la nomon
Beltŝacar; al Ĥananja, Ŝadraĥ; al Miŝael, Meŝaĥ; kaj al Azarja,
Abed-Nego. 8 Daniel metis en sian koron, ke li ne malpurigos sin
per la manĝaĵoj de la reĝo, nek per la vino, kiun ĉi tiu trinkas;
tial li petis la korteganestron, ke al li estu permesite ne
malpurigi sin. 9 Dio donis al Daniel favoron kaj simpation ĉe la
korteganestro. 10 Kaj la korteganestro diris al Daniel: Mi timas
mian sinjoron, la reĝon, kiu mem destinis por vi, kion vi devas
manĝi kaj trinki; se li vidos, ke viaj vizaĝoj estas malpli
grasaj, ol ĉe aliaj knaboj, viaj samaĝuloj, tiam vi farus mian
kapon kulpa antaŭ la reĝo. 11 Tiam Daniel diris al la
inspektisto, al kiu la korteganestro komisiis Danielon, Ĥananjan,
Miŝaelon, kaj Azarjan: 12 Faru, mi petas, provon kun viaj
servantoj dum dek tagoj; oni donadu al ni por manĝi legomojn, kaj
por trinki akvon; 13 poste montriĝu al vi nia aspekto, kaj la
aspekto de la knaboj, kiuj manĝas la manĝaĵon de la reĝo; kaj
poste agu kun viaj servantoj laŭ tio, kion vi vidos. 14 Li obeis
ilin en tio kaj faris kun ili provon dum dek tagoj. 15 Post paso
de la dek tagoj montriĝis, ke ili estas pli bonaspektaj kaj pli
bonkorpaj, ol ĉiuj knaboj, kiuj manĝis la manĝaĵon de la reĝo. 16
Tial la inspektisto forportadis ilian manĝaĵon, kaj la vinon, kiu
estis destinita al ili por trinki, kaj donadis al ili legomojn.
17 Kaj al tiuj kvar knaboj Dio donis kapablojn kaj komprenemecon
pri ĉiuj libroj kaj saĝaĵo, kaj Daniel estis ankaŭ kompetenta pri
ĉiaj vizioj kaj sonĝoj. 18 Kiam pasis la tempo, kiun la reĝo
difinis por ilia venigo, la korteganestro prezentis ilin al
Nebukadnecar. 19 La reĝo parolis kun ili, kaj el ili ĉiuj
troviĝis neniu egala al Daniel, Ĥananja, Miŝael, kaj Azarja. Kaj
ili komencis servadi antaŭ la reĝo. 20 Kaj koncerne ĉiujn aferojn
de saĝo kaj scio, pri kiuj la reĝo ilin demandis, li trovis ilin
dekoble pli saĝaj, ol ĉiuj astrologoj kaj magiistoj, kiuj estis
en lia tuta regno. 21 Daniel estis tie ĝis la unua jaro de la
reĝo Ciro.

Ĉapitro 2

1 En la dua jaro de la reĝado de Nebukadnecar aperis al
Nebukadnecar sonĝoj; kaj konfuziĝis lia spirito, kaj li ne povis
dormi. 2 Kaj la reĝo ordonis alvoki la astrologojn, magiistojn,
sorĉistojn, kaj Ĥaldeojn, por ke ili diru al la reĝo liajn
sonĝojn. Kaj ili venis kaj stariĝis antaŭ la reĝo. 3 Kaj la reĝo
diris al ili: Mi havis sonĝon, kaj mia spirito maltrankviliĝis,
dezirante scii, kio estis tiu sonĝo. 4 La Ĥaldeoj respondis al la
reĝo en la lingvo Siria: Ho reĝo, vivu eterne! diru la sonĝon al
viaj servantoj, kaj ni klarigos ĝian signifon. 5 Sed la reĝo
respondis kaj diris al la Ĥaldeoj: La enhavon mi forgesis. Tamen,
se vi ne diros al mi la sonĝon kaj ĝian signifon, vi estos
dishakitaj en pecojn kaj viaj domoj estos ruinigitaj. 6 Sed se vi
rakontos al mi la sonĝon kaj ĝian signifon, vi ricevos de mi
donacojn, rekompencon, kaj grandan honoron. Tial diru al mi la
sonĝon kaj ĝian signifon. 7 Ili denove respondis: La reĝo diru
sian sonĝon al siaj servantoj, kaj ni klarigos ĝian signifon. 8
La reĝo diris: Mi scias bone, ke vi deziras gajni tempon, ĉar vi
vidas, ke la afero malaperis el mia memoro. 9 Se vi ne diros al
mi la sonĝon, tio montros, ke vi havas unu intencon: vi preparas
vin, por doni al mi mensogan kaj sentaŭgan respondon, ĝis la
tempo pasos. Tial rakontu al mi la sonĝon, tiam mi konvinkiĝos,
ke vi povas klarigi al mi ankaŭ ĝian signifon. 10 La Ĥaldeoj
respondis al la reĝo kaj diris: Ne ekzistas sur la tero tia homo,
kiu povus plenumi la deziron de la reĝo; tial neniu reĝo, kiel
ajn granda kaj potenca li estus, postulis iam similan respondon
de iu astrologo, magiisto, aŭ Ĥaldeo; 11 la afero, kiun la reĝo
postulas, estas tiel eksterordinara, ke neniu povas tion plenumi
al la reĝo, krom la dioj, kiuj ne vivas inter karnuloj. 12 Tiam
la reĝo forte indignis kaj koleris, kaj ordonis pereigi ĉiujn
saĝulojn de Babel. 13 Kiam la dekreto eliris, oni komencis la
mortigadon de la saĝuloj, kaj oni volis mortigi ankaŭ Danielon
kaj liajn kamaradojn. 14 Tiam Daniel faris saĝan kaj prudentan
rediron al Arjoĥ, la estro de la reĝaj korpogardistoj, kiu
eliris, por mortigi la saĝulojn de Babel; 15 li demandis Arjoĥon,
la potenculon de la reĝo, dirante: Pro kio eliris de la reĝo tia
severa ordono? Tiam Arjoĥ rakontis al Daniel la tutan aferon. 16
Daniel iris kaj petis la reĝon, ke li donu al li templimon, kaj
li prezentos al la reĝo la klarigon.

17 Poste Daniel iris en sian domon, kaj rakontis la aferon al
siaj kamaradoj Ĥananja, Miŝael, kaj Azarja, 18 por ke ili petegu
la kompateman Dion de la ĉielo malkaŝi tiun kaŝitan aferon, por
ke Daniel kaj liaj kamaradoj ne pereu kun la aliaj saĝuloj de
Babel. 19 Kaj tiam la kaŝitaĵo malkaŝiĝis al Daniel en nokta
vizio, kaj Daniel dankis pro tio Dion de la ĉielo. 20 Kaj Daniel
ekparolis, kaj diris: Estu benata la nomo de Dio de eterne ĝis
eterne; ĉar al Li apartenas saĝo kaj forto; 21 Li ŝanĝas la
tempojn kaj jarojn; Li faligas reĝojn kaj starigas reĝojn; Li
donas saĝon al la saĝuloj kaj prudenton al la prudentuloj; 22 Li
malkaŝas la profundaĵon kaj kaŝitaĵon; Li scias, kio estas en la
mallumo, kaj lumo estas en Li. 23 Vin, ho Dio de miaj patroj, mi
dankas kaj gloras; ĉar Vi donis al mi saĝon kaj forton, kaj
malkaŝis al mi tion, pri kio ni Vin petis; ĉar Vi malkaŝis al ni
la aferon de la reĝo. 24 Poste Daniel iris al Arjoĥ, al kiu la
reĝo komisiis mortigi la saĝulojn de Babel; li venis, kaj diris
al li tiel: Ne mortigu la saĝulojn de Babel, konduku min al la
reĝo, kaj mi diros al la reĝo la klarigon.

25 Tiam Arjoĥ tuj enkondukis Danielon al la reĝo, kaj diris al ĉi
tiu tiele: Inter la transloĝigitaj filoj de Judujo mi trovis
homon, kiu povas doni al la reĝo klarigon. 26 Tiam ekparolis la
reĝo, kaj diris al Daniel, kies nomo estis nun Beltŝacar: Ĉu vi
povas sciigi al mi la sonĝon, kiun mi vidis, kaj ĝian signifon?
27 Daniel respondis al la reĝo kaj diris: La kaŝitaĵon, pri kiu
la reĝo demandas, ne povas malkaŝi al la reĝo la saĝuloj, nek la
sorĉistoj, nek la astrologoj, nek la divenistoj; 28 sed en la
ĉielo ekzistas Dio, kiu malkaŝas kaŝitaĵon; Li malkaŝis al la
reĝo Nebukadnecar tion, kio estos en tempo estonta. Via sonĝo kaj
la vizioj de via kapo sur via lito estis jenaj: 29 vi, ho reĝo,
meditis sur via lito pri tio, kio estos poste; kaj la Malkaŝanto
de kaŝitaĵoj montris al vi, kio estos. 30 Kaj al mi tiu kaŝitaĵo
malkaŝiĝis ne pro tio, ke mi kvazaŭ estus pli saĝa ol ĉiuj
vivantoj, sed por tio, ke la reĝo ricevu klarigon kaj ke vi
eksciu la pensojn de via koro. 31 Vi, ho reĝo, havis vizion: jen
staris granda statuo; grandega statuo tio estis; en
eksterordinara brilo ĝi staris antaŭ vi, kaj ĝia aspekto estis
terura. 32 La kapo de tiu statuo estis el pura oro; ĝiaj brusto
kaj manoj estis el arĝento, la ventro kaj femuroj el kupro; 33
ĝiaj kruroj estis el fero, ĝiaj piedoj estis parte el fero, parte
el argilo. 34 Vi vidis poste, ke ŝtono deŝiriĝis sen ago de ia
mano, frapis la statuon, ĝiajn ferajn kaj argilajn piedojn, kaj
frakasis ilin. 35 Tiam ĉio kune frakasiĝis: la fero, argilo,
kupro, arĝento, kaj oro fariĝis kiel grenventumaĵo sur somera
draŝejo, kaj la vento ilin forportis, kaj ne restis postesigno
post ili; sed la ŝtono, kiu frakasis la statuon, fariĝis granda
monto kaj plenigis la tutan teron. 36 Tio estas la sonĝo. Nun ni
diros al la reĝo la signifon. 37 Vi, ho reĝo, estas reĝo super
reĝoj, al kiu Dio de la ĉielo donis regnon, potencon, forton, kaj
gloron; 38 kaj ĉie, kie ajn loĝas homoj, Li transdonis en viajn
manojn la bestojn de la kampo kaj la birdojn de la ĉielo, kaj
faris vin reganto super ili ĉiuj. Vi estas la ora kapo. 39 Post
vi aperos nova regno, malpli alta ol via, kaj ankoraŭ tria regno,
kupra, kiu regos super la tuta tero. 40 La kvara regno estos
malmola, kiel fero; ĉar kiel fero disbatas kaj frakasas ĉion,
tiel ankaŭ ĝi, simile al ĉiofrakasanta fero, disbatados kaj
frakasados. 41 Kaj ke vi vidis la piedojn kaj la fingrojn parte
el potargilo kaj parte el fero--tio estos regno de miksita
konsisto, kaj ĝi enhavos parte la malmolecon de fero, ĉar vi
vidis feron miksitan kun potargilo. 42 Sed kiel la fingroj de la
piedoj estis parte el fero, parte el argilo, tiel ankaŭ la regno
estos parte fortika, parte rompebla. 43 Kaj ke vi vidis feron,
miksitan kun potargilo, tio signifas, ke ili estos kunigitaj per
forto homa, sed ne kunfandiĝos inter si, kiel fero ne kunfandiĝas
kun argilo. 44 Sed en la tempo de tiuj reĝoj Dio de la ĉielo
starigos regnon, kiu neniam detruiĝos, kaj ĝia reĝado ne
transiros al alia popolo; ĝi frakasos kaj detruos ĉiujn regnojn,
sed ĝi mem staros eterne. 45 Vi vidis, ke ŝtono sen ia mano
deŝiriĝis de monto, kaj frakasis feron, kupron, argilon,
arĝenton, kaj oron; la granda Dio montris al la reĝo, kio estos
poste. Tia estas precize la sonĝo kaj ĝia ĝusta klarigo. 46 Tiam
la reĝo Nebukadnecar ĵetis sin vizaĝaltere kaj adorkliniĝis al
Daniel kaj ordonis alporti al li donacojn kaj bonodorajn
incensojn. 47 La reĝo ekparolis al Daniel, kaj diris: Vere, via
Dio estas Dio de la dioj kaj Reganto de la reĝoj, malkaŝanta
kaŝitaĵojn, kaj tial vi povis malkaŝi tiun kaŝitaĵon. 48 Tiam la
reĝo altigis Danielon, donis al li grandajn kaj riĉajn donacojn,
kaj faris lin reganto super la tuta lando de Babel kaj ĉefo super
ĉiuj saĝuloj de Babel. 49 Daniel petis la reĝon, kaj ĉi tiu
starigis Ŝadraĥon, Meŝaĥon, kaj Abed-Negon super la aferoj de la
lando Babela; kaj Daniel mem restis ĉe la kortego de la reĝo.

Ĉapitro 3

1 La reĝo Nebukadnecar faris oran statuon, kiu havis la alton de
sesdek ulnoj kaj la larĝon de ses ulnoj; kaj li starigis ĝin en
la valo Dura en la lando Babela. 2 Kaj la reĝo Nebukadnecar
sendis al la satrapoj, regionestroj, militestroj, ĉefaj juĝistoj,
urbestroj, leĝistoj, oficistoj, kaj potenculoj de la lando, ke
ili venu al la solena malkovro de la statuo, kiun starigis la
reĝo Nebukadnecar. 3 Tiam kunvenis la satrapoj, regionestroj,
militestroj, ĉefaj juĝistoj, urbestroj, leĝistoj, oficistoj, kaj
potenculoj de la lando, al la solena malkovro de la statuo, kiun
la reĝo Nebukadnecar starigis; kaj ili stariĝis antaŭ la statuo,
kiun Nebukadnecar starigis. 4 Kaj heroldo laŭte proklamis: Estas
sciigate al vi, ho popoloj, gentoj, kaj lingvoj: 5 kiam vi aŭdos
la sonon de korno, fluto, harpo, sabeko, psaltero, sakfajfilo,
kaj diversaj muzikaj instrumentoj, tiam faligu vin kaj
adorkliniĝu al la ora statuo, kiun starigis la reĝo Nebukadnecar.
6 Kiu ne faligos sin kaj ne adorkliniĝos, tiu tuj estos ĵetita en
ardantan fornon. 7 Tial, kiam ĉiuj popoloj ekaŭdis la sonon de
korno, fluto, harpo, sabeko, psaltero, kaj diversaj muzikaj
instrumentoj, ili faligis sin kaj adorkliniĝis al la ora statuo,
kiun starigis la reĝo Nebukadnecar. 8 En tiu tempo tuj aliris
kelkaj Ĥaldeoj kaj akuzis la Judojn. 9 Ili ekparolis, kaj diris
al la reĝo Nebukadnecar: Ho reĝo, vivu eterne! 10 Vi, ho reĝo,
ordonis, ke ĉiu homo, kiu aŭdos la sonon de korno, fluto, harpo,
sabeko, psaltero, sakfajfilo, kaj diversaj muzikaj instrumentoj,
faligu sin kaj adorkliniĝu al la ora statuo; 11 kaj kiu ne
faligos sin kaj ne adorkliniĝos, tiu estu ĵetita en ardantan
fornon. 12 Ekzistas tamen viroj Judaj, kiujn vi starigis super la
aferoj de la lando Babela, Ŝadraĥ, Meŝaĥ, kaj Abed-Nego; kaj tiuj
homoj ne obeas vian ordonon, ho reĝo, ne servas al viaj dioj, kaj
ne adorkliniĝas al la ora statuo, kiun vi starigis. 13 Tiam
Nebukadnecar en kolero kaj furiozo ordonis venigi Ŝadraĥon,
Meŝaĥon, kaj Abed-Negon; kaj oni tuj venigis tiujn virojn al la
reĝo. 14 Nebukadnecar ekparolis, kaj diris al ili: Ĉu intence vi,
ho Ŝadraĥ, Meŝaĥ, kaj Abed-Nego, ne servas al miaj dioj, kaj ne
adorkliniĝas al la ora statuo, kiun mi starigis? 15 De nun, kiam
vi ekaŭdos la sonon de korno, fluto, harpo, sabeko, psaltero,
sakfajfilo, kaj diversaj muzikaj instrumentoj, estu pretaj tuj
faligi vin kaj adorkliniĝi al la statuo, kiun mi faris; se vi ne
adorkliniĝos, tiam vi tuj estos ĵetitaj en ardantan fornon; kaj
tiam kia dio savos vin el miaj manoj? 16 Ŝadraĥ, Meŝaĥ, kaj Abed-
Nego respondis kaj diris al la reĝo: Ho Nebukadnecar, ne estas al
ni malfacile respondi al vi pri tio. 17 Ni havas Dion, al kiu ni
servas; Li povas savi nin el la ardanta forno kaj ankaŭ savi nin
el via mano, ho reĝo. 18 Kaj se Li eĉ tion ne faros, vi tamen
sciu, ho reĝo, ke al viaj dioj ni ne servos, kaj al la ora
statuo, kiun vi starigis, ni ne adorkliniĝos. 19 Tiam
Nebukadnecar pleniĝis de furiozo, kaj la aspekto de lia vizaĝo
ŝanĝiĝis pro kolero kontraŭ Ŝadraĥ, Meŝaĥ, kaj Abed-Nego; kaj li
ordonis ardigi la fornon sepoble pli forte, ol oni faradis
ordinare. 20 Kaj al la plej fortaj militistoj el sia militistaro
li ordonis ligi Ŝadraĥon, Meŝaĥon, kaj Abed-Negon, kaj ĵeti ilin
en la ardantan fornon. 21 Tiam oni ligis tiujn virojn en ilia
suba kaj supra vesto, en iliaj kapkovroj kaj aliaj vestoj, kaj
oni ĵetis ilin en la ardantan fornon. 22 Kaj ĉar la ordono de la
reĝo estis severa kaj la forno estis ardigita treege, tial tiujn
homojn, kiuj ĵetis Ŝadraĥon, Meĥaĥon, kaj Abed-Negon, mortigis la
flamo de la fajro. 23 Kaj tiuj tri viroj, Ŝadraĥ, Meŝaĥ, kaj
Abed-Nego, falis ligitaj en la ardantan fornon. 24 Tiam la reĝo
Nebukadnecar ekmiregis, kaj en teruro li leviĝis, ekparolis, kaj
diris al siaj konsilistoj: Ĉu ne tri virojn ni ĵetis ligitajn en
la fajron? Ili respondis al la reĝo: Tiel estas, ho reĝo. 25 Sed
li parolis plue, kaj diris: Jen mi vidas kvar virojn, ne
ligitajn, kiuj iras meze de la fajro kaj estas sendifektaj; kaj
la kvara aspektas kvazaŭ filo de la dioj. 26 Kaj Nebukadnecar
aliris al la aperturo de la ardanta forno, ekparolis, kaj diris:
Ho Ŝadraĥ, Meŝaĥ, kaj Abed-Nego, servantoj de Dio la Plejalta!
eliru, kaj aliru. Tiam Ŝadraĥ, Meŝaĥ, kaj Abed-Nego eliris el
meze de la fajro. 27 Kaj la satrapoj, regionestroj, militestroj,
kaj konsilistoj de la reĝo kunvenis, kaj pririgardis tiujn
virojn, super kies korpoj la fajro havis nenian forton, tiel, ke
eĉ haro sur ilia kapo ne bruldifektiĝis, iliaj vestoj ne
ŝanĝiĝis, kaj eĉ odoron de fajro oni ne sentis sur ili. 28
Nebukadnecar ekparolis, kaj diris: Benata estu Dio de Ŝadraĥ,
Meŝaĥ, kaj Abed-Nego, kiu sendis Sian anĝelon, kaj savis Siajn
servantojn pro tio, ke ili fidis je Li, ne obeis la ordonon de la
reĝo, kaj oferis siajn korpojn, por ne servi kaj adorkliniĝi al
alia dio, krom sia Dio. 29 Nun mi donas ordonon: Se iu el ia
popolo, gento, aŭ lingvo eldiros blasfemon kontraŭ Dio de Ŝadraĥ,
Meŝaĥ, kaj Abed-Nego, tiu estos hakita en pecojn kaj lia domo
estos ruinigita; ĉar ne ekzistas alia dio, kiu povus savi
tiamaniere. 30 Kaj la reĝo denove tre altigis Ŝadraĥon, Meŝaĥon,
kaj Abed-Negon en la lando Babela.

Ĉapitro 4

1 La reĝo Nebukadnecar al ĉiuj popoloj, gentoj, kaj lingvoj, kiuj
estas sur la tuta tero: Kresku via bonstato! 2 Mi trovas bona
konigi la pruvosignojn kaj miraklojn, kiujn faris sur mi Dio la
Plejalta. 3 Kiel grandaj estas Liaj pruvosignoj, kaj kiel
potencaj estas Liaj mirakloj! Lia reĝado estas eterna, kaj Lia
regado estas en ĉiuj generacioj.

4 Mi, Nebukadnecar, estis trankvila en mia domo kaj bonfarta en
mia palaco. 5 Sed mi vidis sonĝon, kiu teruris min, kaj la
meditado sur mia lito kaj la vizioj de mia kapo min konsternis. 6
Kaj mi donis ordonon venigi al mi ĉiujn saĝulojn de Babel, por ke
ili diru al mi la signifon de la sonĝo. 7 Tiam venis la
astrologoj, sorĉistoj, Ĥaldeoj, kaj divenistoj; mi rakontis al
ili la sonĝon, sed ili ne povis klarigi al mi ĝian signifon. 8
Fine venis al mi Daniel, al kiu estis donita la nomo Beltŝacar,
laŭ la nomo de mia dio, kaj kiu havas en si la spiriton de la
sanktaj dioj; mi rakontis al li la sonĝon: 9 Ho Beltŝacar, ĉefo
de la astrologoj, pri kiu mi scias, ke en vi estas la spirito de
la sanktaj dioj kaj nenia kaŝitaĵo vin embarasas: klarigu al mi
la vizion de mia sonĝo kaj ĝian signifon. 10 La vizio de mia kapo
sur mia lito estis jena: mi vidis, ke jen meze de la tero staras
arbo tre alta; 11 tiu arbo estas bonkreska kaj forta, kaj ĝia
alto atingas la ĉielon, kaj oni ĝin vidas ĝis la randoj de la
tuta tero; 12 ĝia foliaro estas bela, kaj multe da fruktoj estas
sur ĝi, kaj sur ĝi troviĝas manĝaĵo por ĉiuj; en la ombro sub ĝi
kaŝas sin bestoj de la kampo, kaj sur ĝiaj branĉoj sidas birdoj
de la ĉielo, kaj ĉiu karno nutras sin de ĝi. 13 Kaj mi vidis en
la vizioj de mia kapo sur mia lito, ke jen sankta prizorganto
malsupreniris de la ĉielo, 14 kaj per laŭta voĉo li diris: Dehaku
ĉi tiun arbon, ĉirkaŭhaku ĝiajn branĉojn, deprenu de ĝi la
foliaron, kaj disĵetu ĝiajn fruktojn, por ke foriĝu la bestoj,
kiuj estas sub ĝi, kaj la birdoj forflugu de ĝiaj branĉoj. 15 Sed
ĝian ĉefan radikon restigu en la tero, en ĉenoj feraj kaj kupraj,
meze de la herbo de la kampo; ĝin trinkigu la roso de la ĉielo,
kaj kune kun la bestoj ĝi nutru sin per la herboj de la tero. 16
La homa koro estos prenita for de ĝi, kaj ĝi ricevos koron
bestan, kaj tiel pasos super ĝi sep jaroj. 17 Per la ordono de la
prizorgantoj tio estas decidita, kaj per la dekreto de la
sanktuloj tio estas destinita, por ke la vivantoj sciu, ke la
Plejaltulo regas en la regno de la homoj, kaj donas ĝin al tiu,
al kiu Li volas, kaj starigas super ĝi la plej humilan el la
homoj. 18 Tian sonĝon vidis mi, reĝo Nebukadnecar. Kaj vi, ho
Beltŝacar, diru ĝian signifon; ĉar neniu el la saĝuloj en mia
regno povas klarigi ĝian signifon, sed vi povas, ĉar vi havas en
vi la spiriton de la sanktaj dioj.

19 Tiam Daniel, kiu havis la nomon Beltŝacar, en la daŭro de unu
horo staris konsternite, kaj liaj pensoj lin malĝojigis. La reĝo
ekparolis, kaj diris: Ho Beltŝacar, ne embarasu vin la sonĝo kaj
ĝia signifo. Beltŝacar respondis kaj diris: Ho mia sinjoro, por
viaj malamikoj estu tiu sonĝo, kaj por viaj malamantoj estu ĝia
signifo. 20 La arbo, kiun vi vidis, kiu elkreskis alte kaj forte,
atingis per sia pinto la ĉielon, kaj estis videbla sur la tuta
tero, 21 kaj sur kiu estis bela foliaro, multe da fruktoj kaj
manĝaĵo por ĉiuj, sub kiu sidis bestoj de la kampo, kaj sur kies
branĉoj sidis birdoj de la ĉielo-- 22 tio estas vi, ho reĝo
altiĝinta; via grandeco kreskis kaj atingis ĝis la ĉielo, kaj via
potenco ĝis la randoj de la tero. 23 Kaj ke la reĝo vidis sanktan
prizorganton, kiu malsupreniris de la ĉielo, kaj diris: Dehaku la
arbon kaj ekstermu ĝin, sed nur ĝian ĉefan radikon restigu en la
tero, en ĉenoj feraj kaj kupraj, meze de la herbo de la kampo,
ĝin trinkigu la roso de la ĉielo, kaj ĝi havu la sorton de la
bestoj de la kampo, ĝis pasos super ĝi sep jaroj-- 24 jen estas
la signifo de tio, ho reĝo: tio estas dekreto de la Plejaltulo,
kiu trafos mian sinjoron, la reĝon. 25 Vi estos elpuŝita el meze
de la homoj, kaj vi vivos kun la bestoj de la kampo; per herbo
oni vin nutros, kiel bovojn; roson de la ĉielo oni trinkigos al
vi; kaj sep jaroj pasos super vi, ĝis vi ekscios, ke super la
regno de homoj regas la Plejaltulo, kaj donas ĝin al tiu, al kiu
Li volas. 26 Kaj ke estas ordonite restigi la ĉefan radikon de la
arbo--tio signifas, ke via regno estos redonita al vi, kiam vi
konfesos la potencon de la ĉielo. 27 Tial, ho reĝo, volu favore
akcepti mian konsilon: liberigu vin de viaj pekoj per justeco kaj
de viaj malbonagoj per favorkoreco al malriĉuloj; per tio via
bonstato fariĝos longedaŭra. 28 Ĉio ĉi tio efektiviĝis sur la
reĝo Nebukadnecar. 29 Post paso de dek du monatoj, promenante tra
la reĝa palaco en Babel, 30 la reĝo ekparolis, kaj diris: Ĉu tio
ne estas la majesta Babel, kiun por restado de la reĝo mi aranĝis
per la forto de mia potenco kaj por la gloro de mia majesto? 31
Kiam ĉi tiu parolo estis ankoraŭ en la buŝo de la reĝo, eksonis
voĉo el la ĉielo: Al vi, ho reĝo Nebukadnecar, estas dirate: La
regno estas prenata for de vi; 32 kaj vi estas elpuŝata el meze
de la homoj, kaj vi vivos kun la bestoj de la kampo; per herbo
oni vin nutros, kiel bovojn; kaj sep jaroj pasos super vi, ĝis vi
ekscios, ke super la regno de homoj regas la Plejaltulo, kaj
donas ĝin al tiu, al kiu Li volas. 33 Tuj plenumiĝis tiu verdikto
sur Nebukadnecar; li estis elpuŝita el meze de la homoj, li
komencis manĝis herbon, kiel bovoj, lia korpo estis trinkigata de
la roso de la ĉielo, tiel, ke liaj haroj kreskis kiel la plumoj
de aglo kaj liaj ungoj fariĝis kiel ĉe birdo. 34 Post paso de la
difinita tempo, mi, Nebukadnecar, levis miajn okulojn al la
ĉielo, kaj mia prudento revenis al mi; kaj mi benis la
Plejaltulon, mi laŭdis kaj gloris Tiun, kiu vivas eterne, kies
regado estas regado eterna kaj kies regno daŭras en ĉiuj
generacioj. 35 Ĉiuj, kiuj vivas sur la tero, estas kalkuleblaj
kiel nenio. Laŭ Sia volo Li agas, kiel kun la armeo de la ĉielo,
tiel kun la vivantoj sur la tero; kaj ekzistas neniu, kiu povus
kontraŭstari al Lia mano, aŭ demandi Lin: Kion Vi faras? 36 En
tiu tempo revenis al mi mia prudento, kaj mi ricevis denove mian
reĝan honoron, mian majeston, kaj mian antaŭan aspekton; tiam
elserĉis min miaj konsilistoj kaj miaj altranguloj, mi estis
denove starigita super mia regno, kaj mia majesto fariĝis ankoraŭ
pli granda. 37 Nun mi, Nebukadnecar, laŭdas, altigas, kaj gloras
la Reĝon de la ĉielo, kies ĉiuj faroj estas veraj kaj kies vojoj
estas ĝustaj, kaj kiu la fierulojn povas humiligi.

Ĉapitro 5

1 La reĝo Belŝacar faris grandan festenon por siaj mil
eminentuloj kaj multe drinkis kun tiuj mil. 2 Fariĝinte ebria,
Belŝacar ordonis alporti la orajn kaj arĝentajn vazojn, kiujn lia
patro Nebukadnecar venigis el la templo de Jerusalem, por ke el
ili trinku la reĝo kaj liaj eminentuloj, liaj edzinoj kaj
kromvirinoj. 3 Tiam oni alportis la orajn vazojn, kiuj estis
prenitaj el la sanktejo de la domo de Dio en Jerusalem; kaj
trinkis el ili la reĝo kaj liaj eminentuloj, liaj edzinoj kaj
kromvirinoj. 4 Ili trinkis vinon, kaj gloris la diojn orajn kaj
arĝentajn, kuprajn, ferajn, lignajn, kaj ŝtonajn. 5 En tiu
momento aperis fingroj de homa mano kaj komencis skribi kontraŭ
la kandelabro sur la kalkita muro de la reĝa salono; kaj la reĝo
vidis la manon, kiu skribis. 6 Tiam ŝanĝiĝis la vizaĝaspekto de
la reĝo, liaj pensoj konfuziĝis, la ligiloj de liaj lumboj
malstreĉiĝis, kaj liaj genuoj tremante kunfrapiĝadis. 7 La reĝo
laŭtege ekkriis, ke oni venigu la magiistojn, Ĥaldeojn, kaj
divenistojn. La reĝo ekparolis, kaj diris al la saĝuloj de Babel:
Kiu ajn tralegos ĉi tiun surskribon kaj klarigos al mi ĝian
signifon, tiu ricevos purpuran veston, ora ĉeno estos sur lia
kolo, kaj li estos la tria reganto en la regno. 8 Tiam venis ĉiuj
saĝuloj de la reĝo; sed ili ne povis tralegi la surskribon, nek
klarigi al la reĝo ĝian signifon. 9 La reĝo Belŝacar forte
maltrankviliĝis, kaj lia vizaĝaspekto ŝanĝiĝis, kaj antaŭ liaj
eminentuloj konfuziĝis. 10 Ĉe tiu okazintaĵo, kiu fariĝis al la
reĝo kaj al liaj altranguloj, en la salonon de la festeno eniris
la reĝino. La reĝino ekparolis, kaj diris: Ho reĝo, vivu eterne!
Ne konsternu vin viaj pensoj, kaj ne ŝanĝiĝu via vizaĝaspekto. 11
En via regno ekzistas viro, kiu havas en si la spiriton de la
sanktaj dioj; en la tempo de via patro oni trovis en li lumon,
prudenton, kaj saĝon, similan al la saĝo de la dioj; kaj la reĝo
Nebukadnecar, via patro, la reĝo mem, via patro, faris lin ĉefo
de la astrologoj, sorĉistoj, Ĥaldeoj, kaj divenistoj; 12 ĉar en
li oni trovis altan spiriton, scion, kaj prudenton, por klarigi
sonĝojn, komentarii sentencojn, kaj malkaŝi kaŝitaĵojn. Tio estas
Daniel, al kiu la reĝo donis la nomon Beltŝacar. Tial oni voku
Danielon, kaj li klarigos la signifon.

13 Tiam oni alkondukis Danielon antaŭ la reĝon; kaj la reĝo
ekparolis, kaj diris al Daniel: Ĉu vi estas Daniel, unu el la
forkaptitaj filoj de Judujo, kiujn mia patro, la reĝo, venigis el
Judujo? 14 Mi aŭdis pri vi, ke la spirito de la dioj estas en vi,
kaj ke lumo, prudento, kaj eksterordinara saĝo troviĝas en vi. 15
Nun estis alkondukitaj al mi la saĝuloj kaj magiistoj, por
tralegi ĉi tiun surskribon kaj klarigi al mi ĝian signifon; sed
ili ne povis klarigi al mi la sencon de ĉi tiuj vortoj. 16 Sed mi
aŭdis pri vi, ke vi povoscias klarigi signifon kaj malkaŝi
kaŝitaĵon. Tial, se vi povas tralegi ĉi tiun surskribon kaj
klarigi al mi ĝian signifon, vi ricevos purpuran veston, ora ĉeno
estos sur via kolo, kaj vi estos la tria reganto en la regno. 17
Tiam Daniel respondis kaj diris al la reĝo: Viaj donacoj restu ĉe
vi, viajn rekompencojn donu al iu alia; mi tamen tralegos al la
reĝo la surskribon, kaj mi klarigos al li la signifon. 18 Ho
reĝo! Dio la Plejalta donis al via patro Nebukadnecar regnon,
potencon, honoron, kaj gloron. 19 Pro la potenco, kiun Li donis
al li, ĉiuj popoloj, gentoj, kaj lingvoj tremis kaj havis timon
antaŭ li; kiun li volis, li mortigis, kaj kiun li volis, li lasis
vivi; kiun li volis, li altigis, kaj kiun li volis, li
malaltigis. 20 Sed kiam lia koro fieriĝis kaj lia spirito
malhumiliĝis, li estis deĵetita el sia reĝa trono kaj senigita je
sia gloro; 21 kaj li estis elpuŝita el meze de la homoj, kaj lia
koro fariĝis simila al koro de besto, kaj li vivis kun sovaĝaj
azenoj; li manĝis herbon, kiel la bovoj, kaj lia korpo estis
trinkigata per la roso de la ĉielo; ĝis li eksciis, ke super la
regno de homoj regas Dio la Plejalta, kaj donas ĝin al tiu, al
kiu Li volas. 22 Vi, lia filo, ho Belŝacar, ne humiligis vian
koron, kvankam vi sciis ĉion tion; 23 sed vi levis vin kontraŭ la
Reganton de la ĉielo, tiel, ke la vazojn el Lia domo oni alportis
al vi, kaj vi kun viaj eminentuloj, kun viaj edzinoj kaj
kromvirinoj, trinkis vinon el ili; kaj vi gloris la diojn
arĝentajn kaj orajn, kuprajn, ferajn, lignajn, kaj ŝtonajn, kiuj
ne vidas, ne aŭdas, kaj ne pensas; kaj Dion, en kies mano estas
la spiro de via vivo kaj ĉiuj viaj vojoj, vi ne gloris. 24 Pro
tio estas sendita de Li la mano kaj skribita ĉi tiu surskribo. 25
Jen estas la surskribo, kiu estas desegnita: MENE, MENE, TEKEL,
UFARSIN. 26 Jen estas la signifo de la vortoj: MENE: Dio kalkulis
la tempon de via reĝado kaj metis al ĝi finon; 27 TEKEL: vi estas
pesita sur pesilo kaj trovita tro malpeza; 28 PERES: via regno
estas dividita kaj donita al la Medoj kaj Persoj. 29 Tiam laŭ
ordono de Belŝacar oni metis purpuran veston sur Danielon kaj
oran ĉenon sur lian kolon, kaj oni proklamis lin la tria reganto
en la regno. 30 En tiu sama nokto Belŝacar, reĝo de la Ĥaldeoj,
estis mortigita. 31 Dario, la Medo, ricevis la regnon, havante la
aĝon de sesdek du jaroj.

Ĉapitro 6

1 Kaj Dario bonvolis starigi super sia regno cent dudek
satrapojn, por administri lian tutan regnon; 2 kaj super ili tri
ĉefajn estrojn, inter kiuj estis ankaŭ Daniel, por ke la satrapoj
donadu al ili kalkulraportojn, kaj por ke la reĝo ne havu
malprofiton. 3 Sed Daniel superis la aliajn ĉefajn estrojn kaj
satrapojn, ĉar li havis eksterordinaran saĝon; kaj la reĝo havis
jam la intencon starigi lin super la tuta regno. 4 Tiam la ĉefaj
estroj kaj la satrapoj komencis serĉi pretekston, por akuzi
Danielon koncerne la aferojn de la regno. Sed ili povis trovi
nenian pretekston nek kulpon; ĉar li estis fidela, kaj nenia
kulpo nek krimo estis trovebla en li. 5 Tiam tiuj homoj diris: Ni
ne povos trovi kulpon en tiu Daniel, se ni ne trovos ion kontraŭ
li en la leĝoj de lia Dio. 6 Kaj tiuj ĉefaj estroj kaj satrapoj
venis al Dario, kaj diris al li tiel: Ho reĝo Dario, vivu eterne!
7 Ĉiuj ĉefaj estroj de la regno, regionestroj, satrapoj,
konsilistoj, kaj militestroj interkonsentis, ke oni devas elirigi
reĝan dekreton kaj severe ordoni, ke ĉiun, kiu en la daŭro de
tridek tagoj petos ion de ia dio aŭ homo anstataŭ de vi, ho reĝo,
oni ĵetu en kavon de leonoj. 8 Tial konfirmu, ho reĝo, ĉi tiun
decidon, kaj subskribu la ordonon, por ke ĝi ne estu malobeata,
kiel leĝo de Medujo kaj Persujo, kiun neniu povas senvalorigi. 9
La reĝo Dario subskribis la dekreton. 10 Kiam Daniel eksciis, ke
estas subskribita tia ordono, li iris en sian domon, kaj antaŭ la
fenestroj de sia ĉambro, malfermitaj en la direkto al Jerusalem,
li tri fojojn ĉiutage genuis kaj preĝis al sia Dio kaj gloradis
Lin, kiel li faradis antaŭe. 11 Tiam tiuj homoj ĉirkaŭis
Danielon, kaj trovis lin preĝanta kaj petanta favorkorecon antaŭ
sia Dio. 12 Kaj ili iris, kaj diris al la reĝo koncerne la reĝan
dekreton: Ĉu vi ne ordonis per dekreto, ke ĉiun homon, kiu en la
daŭro de tridek tagoj petos ion de ia dio aŭ homo krom vi, ho
reĝo, oni ĵetu en kavon de leonoj? La reĝo respondis kaj diris:
Jes, tio efektive estas dekretita, kiel neforigebla leĝo de
Medujo kaj Persujo. 13 Tiam ili respondis kaj diris al la reĝo:
Jen Daniel, kiu estas el la transloĝigitaj filoj de Judujo, ne
atentas vin, ho reĝo, nek la dekreton, subskribitan de vi, sed
tri fojojn ĉiutage li preĝas siajn preĝojn. 14 Aŭdinte tion, la
reĝo forte afliktiĝis en sia animo, kaj, dezirante savi Danielon,
li multe klopodis ĝis la subiro de la suno, por liberigi lin. 15
Sed tiuj homoj ĉirkaŭis la reĝon, kaj diris al li: Sciu, ho reĝo,
ke laŭ la leĝoj de Medujo kaj Persujo ĉiu malpermeso aŭ ordono,
konfirmita de la reĝo, devas resti neŝanĝebla. 16 Tiam la reĝo
ordonis, kaj oni alkondukis Danielon, kaj ĵetis lin en kavon de
leonoj. Sed la reĝo diris al Daniel: Via Dio, al kiu vi senĉese
servas, savu vin! 17 Kaj oni alportis ŝtonon kaj metis ĝin sur la
aperturon de la kavo; kaj la reĝo sigelis ĝin per sia ringo kaj
per la ringo de siaj altranguloj, por ke ne fariĝu ia ŝanĝo
koncerne Danielon. 18 Poste la reĝo iris en sian palacon, pasigis
la nokton en fastado, eĉ ne permesis alporti al li manĝaĵon; kaj
ankaŭ dormi li ne povis. 19 Matene la reĝo leviĝis ĉe la tagiĝo
kaj iris rapide al la kavo de la leonoj. 20 Kaj kiam li alvenis
al la kavo, li vokis per malĝoja voĉo Danielon; kaj ekparolinte,
la reĝo diris al Daniel: Ho Daniel, servanto de la vivanta Dio!
ĉu via Dio, al kiu vi senĉese servas, povis savi vin de la
leonoj? 21 Tiam Daniel respondis al la reĝo: Ho reĝo, vivu
eterne! 22 Mia Dio sendis Sian anĝelon, kaj baris la buŝon de la
leonoj, kaj ili faris al mi nenian difekton; ĉar mi estis trovita
pura antaŭ Li; kaj ankaŭ antaŭ vi, ho reĝo, mi ne faris krimon.
23 Tiam la reĝo tre ekĝojis pri li kaj ordonis levi Danielon el
la kavo. Kaj oni eligis Danielon el la kavo, kaj nenia difekto
montriĝis sur li; ĉar li kredis al sia Dio. 24 Kaj la reĝo
ordonis alkonduki tiujn virojn, kiuj per sia akuzo volis pereigi
Danielon, kaj ĵeti en la kavon de la leonoj ilin mem, kaj ankaŭ
iliajn infanojn kaj iliajn edzinojn; kaj ankoraŭ antaŭ ol ili
atingis la fundon de la kavo, la leonoj kaptis ilin kaj frakasis
ĉiujn iliajn ostojn.

25 Post tio la reĝo Dario skribis al ĉiuj popoloj, gentoj, kaj
lingvoj de la tuta tero: Kresku via bonfarto! 26 Mi donas
ordonon, ke en ĉiu regiono de mia regno oni timu kaj respektu
Dion de Daniel; ĉar Li estas Dio vivanta kaj eterne restanta, Lia
regno estas nedetruebla, kaj Lia regado estas senfina. 27 Li
liberigas kaj savas, Li faras miraklojn kaj pruvosignojn en la
ĉielo kaj sur la tero; Li savis Danielon kontraŭ leonoj. 28 Kaj
Daniel havis sukceson dum la reĝado de Dario, kaj dum la reĝado
de Ciro, la Perso.

Ĉapitro 7

1 En la unua jaro de Belŝacar, reĝo de Babel, Daniel havis sonĝon
kaj vizion de sia kapo sur sia lito. Li enskribis tiun sonĝon,
prezentinte la esencon de la afero. 2 Daniel komencis sian
rakonton, dirante: Mi vidis en mia nokta vizio, ke jen kvar
ventoj de la ĉielo batalas inter si sur granda maro. 3 Kaj eliris
el la maro kvar grandegaj bestoj malsimilaj unu al alia. 4 La
unua estis kiel leono, sed ĝi havis flugilojn de aglo; mi vidis,
kiel fine oni deŝiris de ĝi la flugilojn, oni levis ĝin de la
tero, kaj starigis sur piedoj, kiel homon, kaj homa koro estis
donita al ĝi. 5 Jen ankaŭ dua besto, simila al urso, staris ĉe
ĝia flanko, kaj tri kojnodentojn ĝi havis en sia buŝo, inter siaj
dentoj. Kaj estis dirite al ĝi: Leviĝu, kaj manĝu multe da karno.
6 Poste mi vidis ankoraŭ unu beston, similan al leopardo; sur sia
dorso ĝi havis kvar flugilojn de birdo, kaj kvar kapojn havis tiu
besto, kaj potenco estis donita al ĝi. 7 Poste mi vidis en la
nokta vizio beston kvaran, teruran, monstran, kaj tre fortan; ĝi
havis grandegajn ferajn dentojn; ĝi manĝegis kaj frakasis, kaj la
restaĵon ĝi dispremis per la piedoj; ĝi estis malsimila al ĉiuj
antaŭaj bestoj kaj havis dek kornojn. 8 Mi rigardis tiujn
kornojn, kaj jen inter ili aperis alia korno, malgranda; kaj tri
el la antaŭaj kornoj estis elŝiritaj antaŭ ĝi kun la radiko; kaj
jen montriĝis, ke tiu korno havas okulojn, kiel okuloj de homo,
kaj buŝon, kiu parolas malhumile. 9 Fine mi vidis, ke estas
starigitaj tronoj, kaj sidiĝis la Antaŭtempulo. Lia vesto estis
blanka kiel neĝo, kaj la haroj sur Lia kapo estis kiel pura lano;
Lia trono estis brilantaj flamoj, ĝiaj radoj estis flamanta
fajro. 10 Fajra rivero elfluis kaj disverŝiĝis antaŭ Li; miloj da
miloj servis al Li, kaj dekmiloj da dekmiloj staris antaŭ Li. La
juĝantoj sidiĝis, kaj la libroj malfermiĝis. 11 Tiam mi vidis,
kiel fine, pro la malhumilaj vortoj, kiujn parolis la korno, la
besto estis mortigita, kaj ĝia korpo estis frakasita, kaj ĵetita
en fajron, por forbruli. 12 Ankaŭ de la aliaj bestoj oni
forprenis ilian potencon, kaj daŭro de la vivo estis donita al
ili nur por difinita tempo kaj ĝis difinita templimo. 13 Poste mi
vidis en la nokta vizio, ke jen en la nuboj de la ĉielo iris
kvazaŭ filo de homo, venis al la Antaŭtempulo, kaj estis
alkondukita al Li. 14 Kaj al li estis donita potenco, gloro, kaj
regno, por ke ĉiuj popoloj, gentoj, kaj lingvoj servu al li; lia
regado estas regado eterna, kiu ne ĉesiĝos, kaj lia regno ne
detruiĝos.

15 Ĉe mi, Daniel, ektremis mia spirito en mia korpo, kaj la vizio
de mia kapo konsternis min. 16 Mi aliris al unu el la
antaŭstarantoj kaj demandis lin pri la vera signifo de ĉio ĉi
tio, kaj li komencis paroli al mi kaj klarigis al mi la sencon de
la diritaĵo. 17 Tiuj kvar grandaj bestoj signifas, ke kvar regnoj
formiĝos sur la tero. 18 Poste prenos la regnon la sanktuloj de
la Plejaltulo, kaj ili posedos la regnon eterne, en eterna
eterneco. 19 Tiam mi deziris havi precizan klarigon pri la kvara
besto, kiu estis malsimila al ĉiuj, kaj terura, kun feraj dentoj
kaj kupraj ungegoj, manĝegis kaj frakasis kaj la restaĵon
dispremis per la piedoj; 20 kaj pri la dek kornoj, kiuj estis sur
ĝia kapo, kaj pri la alia, kiu poste eliris kaj antaŭ kiu elfalis
tri, pri tiu sama korno, kiu havis okulojn kaj buŝon parolantan
malhumile, kaj kiu laŭ sia aspekto estis pli granda ol la aliaj.
21 Mi vidis, kiel tiu korno komencis bataladon kontraŭ la
sanktuloj kaj estis jam venkanta ilin, 22 ĝis venis la
Antaŭtempulo; tiam la juĝo estis farita por la sanktuloj de la
Plejaltulo, kaj venis la tempo, kiam la regnon ekposedis la
sanktuloj. 23 Kaj li diris: La kvara besto estas la kvara regno,
kiu estos sur la tero, malsimila al ĉiuj regnoj, kaj ĝi manĝegos
la tutan teron, piedpremos kaj frakasos ĝin. 24 La dek kornoj
signifas, ke el tiu regno aperos dek reĝoj, kaj post ili eliros
alia, malsimila al la antaŭaj, kaj faligos tri reĝojn. 25 Li
blasfemos kontraŭ la Plejaltulo kaj frapos la sanktulojn de la
Plejaltulo; li eĉ arogos al si ŝanĝi la tempojn kaj leĝojn. Ili
estos transdonitaj en lian manon ĝis paso de unu tempo kaj du
tempoj kaj duono de tempo. 26 Poste aperos juĝo, kaj ĝi forprenos
de li la potencon, por lia pereo kaj plena ekstermiĝo. 27 Sed la
regado, potenco, kaj grandeco de la regnoj sub la tuta ĉielo
estos donita al la sankta popolo de la Plejaltulo, kies regno
estas regno eterna, kaj ĉiuj potenculoj servados kaj obeados al
Li. 28 Ĉi tie finiĝas la parolo. Mi, Daniel, estis tre
konsternita de mia meditado, kaj mia vizaĝaspekto ŝanĝiĝis sur
mi; sed la parolon mi konservis en mia koro.

Ĉapitro 8

1 En la tria jaro de reĝado de la reĝo Belŝacar aperis al mi, al
Daniel, vizio, post tiu, kiu aperis al mi en la komenco. 2 Kiam
mi vidis la vizion, mi estis en la kastelurbo Ŝuŝan, kiu troviĝas
en la lando Elam; sed en la vizio mi vidis, ke mi estas ĉe la
rivero Ulaj. 3 Mi levis miajn okulojn, kaj mi ekvidis: jen unu
virŝafo staras ĉe la rivero; ĝi havas du kornojn, kaj ambaŭ
kornoj estas altaj, sed unu estas pli alta ol la dua, kaj la pli
alta elkreskis poste. 4 Mi vidis, ke tiu virŝafo kornopuŝas
okcidenten, norden, kaj suden, kaj nenia besto povas kontraŭstari
al ĝi, kaj neniu povas savi kontraŭ ĝia forto; kaj ĝi faras ĉion,
kion ĝi volas, kaj ĝi estas granda. 5 Dum mi atente ĝin rigardis,
jen de okcidente iras virkapro sur la tutan teron, kaj ĝi ne
tuŝas la teron. Tiu virkapro havis bone videblan kornon inter
siaj okuloj. 6 Kaj ĝi iris al tiu kornohava virŝafo, kiun mi
vidis starantan ĉe la rivero, kaj ĵetis sin sur ĝin kun furioza
forto; 7 kaj mi vidis, ke, alproksimiĝinte al la virŝafo, ĝi
furioziĝis kontraŭ ĝi, frapis la virŝafon, kaj rompis ambaŭ ĝiajn
kornojn; kaj la virŝafo ne havis la forton, por kontraŭstari al
ĝi, kaj ĉi tiu ĵetis ĝin sur la teron kaj disbatis ĝin per la
piedoj; kaj neniu povis savi la virŝafon kontraŭ ĝia forto. 8
Tiam la virkapro forte grandiĝis. Kiam ĝi fariĝis tre forta,
rompiĝis la granda korno, kaj anstataŭ ĝi eliris kvar aliaj en la
direkto al la kvar ventoj de la ĉielo. 9 El unu el ili eliris
alia korno malgranda, kiu forte kreskis suden kaj orienten kaj al
la plej bela lando. 10 Kaj ĝi kreskis ĝis la armeo de la ĉielo,
kaj ĝi ĵetis sur la teron parton de tiu armeo kaj de la steloj,
kaj dispremis ilin per la piedoj. 11 Kaj eĉ kontraŭ la armeestron
ĝi leviĝis, forprenis de li la ĉiutagajn oferojn, kaj ruinigis
lian sanktan loĝejon. 12 Forto estis donita al ĝi kontraŭ la
ĉiutagaj oferoj pro peko; kaj ĝi ĵetis la veron sur la teron kaj
laboris kun sukceso. 13 Kaj mi aŭdis unu sanktulon, kiu parolis,
kaj tiu sanktulo diris al iu, kiu demandis: Ĝis kiam havos forton
la profetaĵo pri la ĉiutagaj oferoj kaj pri la terura peko, ke la
sanktejo kaj la armeo estos piedpremataj? 14 Kaj li diris al mi:
Ĝis pasos du mil tricent vesperoj kaj matenoj; tiam la sanktejo
denove estos sanktigita.

15 Dum mi, Daniel, estis rigardanta tiun vizion kaj serĉanta ĝian
signifon, jen stariĝis antaŭ mi bildo de viro. 16 Kaj el meze de
Ulaj mi aŭdis homan voĉon, kiu vokis kaj diris: Gabriel, klarigu
al li la vizion. 17 Kaj li aliris al tiu loko, kie mi staris; kaj
kiam li venis, mi eksentis teruron kaj falis vizaĝaltere; kaj li
diris al mi: Sciu, ho homido, ke la vizio koncernas la finon de
la tempo. 18 Kiam li parolis al mi, mi kuŝis senkonscie sur la
tero; sed li ektuŝis min kaj starigis min sur mia loko. 19 Kaj li
diris: Jen mi sciigas al vi, kio estos ĉe la fino de la kolero;
ĉar tio koncernas la finan tempon. 20 La virŝafo, kiun vi vidis
kun la du kornoj, estas la reĝoj de Medujo kaj Persujo; 21 kaj la
vila virkapro estas la reĝo de Grekujo; la granda korno inter
ĝiaj okuloj estas la unua reĝo; 22 ĝi rompiĝis, kaj anstataŭ ĝi
eliris kvar aliaj; kvar regnoj formiĝos el la nacio, sed ne tiel
fortaj, kiel ĝi estis antaŭe. 23 En la fina tempo de tiuj regnoj,
kiam la perfiduloj havos sukceson, aperos reĝo malmodesta, lerta
ruzulo. 24 Li fariĝos potenca, sed ne per sia forto; li faros
grandan dezertigadon, li havos sukceson en siaj faroj, li
pereigos fortulojn kaj la popolon de la sanktuloj. 25 Kaj pro lia
saĝeco liaj ruzaĵoj sukcesos en lia mano, kaj li fieriĝos, kaj
meze de paco li multajn pereigos, kaj li leviĝos kontraŭ la
Princon de la princoj; sed li estos frakasita, kvankam ne per
mano. 26 La vizio pri la vespero kaj la mateno, kiu estas dirita
al vi, estas vera; sed tenu la vizion sekrete, ĉar ĝi rilatas
tempon malproksiman. 27 Kaj mi, Daniel, senfortiĝis, kaj estis
malsana dum kelke da tagoj. Poste mi leviĝis kaj komencis okupadi
min per la aferoj de la reĝo. Mi estis konsternita de la vizio,
sed neniu tion rimarkis.

Ĉapitro 9

1 En la unua jaro de Dario, filo de Aĥaŝveroŝ, el la gento Meda,
kiu fariĝis reĝo super la regno de la Ĥaldeoj, 2 en la unua jaro
de lia reĝado, mi, Daniel, rimarkis en la libroj la nombron de la
jaroj, pri kiuj la Eternulo parolis al la profeto Jeremia, ke
devas finiĝi sepdek jaroj de la dezerteco de Jerusalem. 3 Kaj mi
turnis mian vizaĝon al Dio, la Sinjoro, por preĝi kaj petegi, en
fastado, sakaĵo, kaj cindro. 4 Kaj mi preĝis al la Eternulo, mia
Dio, mi faris konfeson, kaj mi diris: Mi petas Vin, ho Sinjoro,
Dio granda kaj timinda, kiu konservas la interligon kaj
favorkorecon al Liaj amantoj kaj al la plenumantoj de Liaj
ordonoj! 5 Ni pekis, ni malbonagis, ni estis malpiaj, ni ribelis,
kaj ni defalis de Viaj ordonoj kaj decidoj; 6 ni ne aŭskultis
Viajn servantojn, la profetojn, kiuj parolis en Via nomo al niaj
reĝoj, estroj, kaj patroj, kaj al la tuta popolo de la lando. 7
Vi, ho Sinjoro, estas prava, kaj ni devas honti, kiel nun, ĉiu
Judo, la loĝantoj de Jerusalem kaj la tuta Izrael, la proksimaj
kaj la malproksimaj, en ĉiuj landoj, kien Vi dispelis ilin pro
iliaj malbonagoj, kiujn ili faris koncerne Vin. 8 Ho Sinjoro! ni
hontas pro niaj reĝoj, estroj, kaj patroj, kiuj pekis antaŭ Vi. 9
Sed la Sinjoro, nia Dio, havas kompatemon kaj pardonemon, kvankam
ni defalis de Li 10 kaj ne aŭskultis la voĉon de la Eternulo, nia
Dio, por iradi laŭ Liaj instruoj, kiujn Li donis al ni per Siaj
servantoj, la profetoj. 11 La tuta Izrael malobeis Vian instruon,
kaj deturnis sin, por ne aŭskulti Vian voĉon; pro tio trafis nin
la malbeno kaj la ĵuro, pri kiuj estas skribite en la instruo de
Moseo, servanto de Dio; ĉar ni pekis kontraŭ Li. 12 Kaj Li
plenumis Sian vorton, kiun Li diris pri ni, kaj pri niaj
juĝistoj, kiuj faradis juĝon ĉe ni, kaj Li venigis sur nin
grandan malfeliĉon; sub la tuta ĉielo nenie fariĝis tio, kio
fariĝis al Jerusalem. 13 Kiel estas skribite en la instruo de
Moseo, tiel trafis nin tiu tuta malfeliĉo; ni tamen ne preĝis
antaŭ la Eternulo, nia Dio, deturnante nin de niaj malbonagoj kaj
penante kompreni Vian veron. 14 Kaj la Eternulo viglis super la
malfeliĉo kaj venigis ĝin sur nin; ĉar justa estas la Eternulo,
nia Dio, en ĉiuj Siaj faroj, kiujn Li faras, sed ni ne aŭskultis
Lian voĉon. 15 Kaj nun, ho Sinjoro, nia Dio, kiu elkondukis Vian
popolon el la lando Egipta per forta mano, kaj faris al Vi gloran
nomon, kiel ĝi nun estas, ni pekis, ni estis malpiaj. 16 Ho
Sinjoro, konforme al Via tuta bonfaremeco deturniĝu nun Via
kolero kaj Via indigno de Via urbo Jerusalem, de Via sankta
monto; ĉar pro niaj pekoj kaj pro la malbonagoj de niaj patroj
Jerusalem kaj Via popolo estas hontindaĵo antaŭ ĉiuj niaj
ĉirkaŭantoj. 17 Kaj nun aŭskultu, ho nia Dio, la preĝon de Via
servanto kaj lian petegon, kaj lumu per Via vizaĝo sur Vian
dezertigitan sanktejon, pro la Sinjoro. 18 Klinu, ho mia Dio,
Vian orelon, kaj aŭskultu; malfermu Viajn okulojn, kaj vidu nian
ruinigitecon, kaj la urbon, kiu estas nomata per Via nomo; ĉar ne
pro nia praveco, sed pro Via granda kompatemeco, ni faligas antaŭ
Vi nian preĝon. 19 Ho Sinjoro, aŭskultu! ho Sinjoro, pardonu! ho
Sinjoro, atentu kaj agu, ne prokrastu, pro Vi mem, ho mia Dio,
ĉar Vian nomon portas Via urbo kaj Via popolo.

20 Dum mi ankoraŭ parolis kaj preĝis kaj konfesis miajn pekojn
kaj la pekojn de mia popolo Izrael kaj metis mian petegon antaŭ
la Eternulon, mian Dion, pri la sankta monto de mia Dio; 21 dum
mi ankoraŭ parolis preĝante, la viro Gabriel, kiun mi vidis
antaŭe en la vizio, alflugis, kaj ektuŝis min ĉirkaŭ la tempo de
la vespera ofero; 22 kaj, klarigante, li ekparolis al mi, kaj
diris: Ho Daniel, nun mi eliris, por komprenigi al vi la aferon.
23 Ĉe la komenco de via preĝado eliris ordono, kaj mi venas, por
sciigi ĝin, ĉar vi estas homo agrabla al Dio; atentu la vorton,
kaj komprenu la vizion. 24 Sepdek jarsepoj estas destinitaj por
via popolo kaj por via sankta urbo, por ke kovriĝu la kulpo,
sigeliĝu la pekoj, kaj pardoniĝu la malbonagoj, por ke venu
justeco eterna, sigeliĝu la vizio kaj profetaĵo, kaj sanktoleiĝu
Plejsanktulo. 25 Sciu, kaj komprenu: de la momento, kiam eliros
la ordono, ke Jerusalem estu denove konstruata, ĝis la
sanktoleado de la estro pasos sep jarsepoj kaj sesdek du
jarsepoj; kaj denove estos konstruitaj la stratoj kaj muroj,
kvankam en tempo malfacila. 26 Post la sesdek du jarsepoj la
sanktoleito estos pereigita kaj jam ne ekzistos; kaj la urbon kun
ĝia sanktejo pereigos popolo de estro, kiu venos, kaj ĝia fino
estos kiel de inundego; kaj ĝis la fino de la milito ĝi estos
tute dezertigita. 27 En la daŭro de unu jarsepo estos konfirmita
la interligo kun multaj, kaj meze de la jarsepo estos ĉesigitaj
buĉoferoj kaj farunoferoj; sur la flugiloj de la sanktejo estos
abomeninda dezerteco, ĝis la fina destinita pereo falos sur la
ruinojn.

Ĉapitro 10

1 En la tria jaro de Ciro, reĝo de Persujo, vorto estis malkaŝita
al Daniel, kiu havis la nomon Beltŝacar; kaj vera estis tiu vorto
kaj tre grava. Li komprenis la vorton kaj komprenis bone la
vizion. 2 En tiu tempo mi, Daniel, funebris dum tri semajnoj. 3
Bongustan manĝaĵon mi ne manĝis, viando kaj vino ne venis en mian
buŝon, kaj per oleo mi min ne ŝmiris, ĝis la fino de la tri
semajnoj. 4 En la dudek-kvara tago de la unua monato mi estis sur
la bordo de granda rivero, nome de Ĥidekel. 5 Kaj levinte miajn
okulojn, mi ekvidis: jen staras unu viro, vestita per tolaj
vestoj, kaj liaj lumboj estas zonitaj per pura oro el Ufaz. 6 Lia
korpo estas kiel turkiso, lia vizaĝo aspektas kiel fulmo, liaj
okuloj kiel fajraj flamoj, liaj brakoj kaj kruroj kiel brilanta
kupro, kaj la voĉo de lia parolado estas kiel voĉo de amaso da
homoj. 7 Nur mi sola, Daniel, vidis tiun vizion; la homoj, kiuj
estis kun mi, ne vidis la vizion; tamen granda timo falis sur
ilin, kaj ili forkuris, por sin kaŝi. 8 Mi restis sola, kaj mi
rigardis tiun grandan vizion; ne restis en mi forto, mia
vizaĝaspekto ŝanĝiĝis terure, kaj mi ne povis rekolekti miajn
fortojn. 9 Kaj mi ekaŭdis la voĉon de liaj vortoj; kaj kiam mi
ekaŭdis la voĉon de liaj vortoj, mi senkonscie falis vizaĝaltere.
10 Sed jen mano ektuŝis min kaj levis min sur miajn genuojn kaj
manplatojn. 11 Kaj li diris al mi: Ho Daniel, viro agrabla al
Dio! atentu la vortojn, kiujn mi diros al vi, kaj stariĝu sur via
loko, ĉar mi nun estas sendita al vi. Kiam li tion parolis al mi,
mi staris tremante. 12 Li diris al mi: Ne timu, Daniel, ĉar de la
unua tago, kiam vi sincere penis kompreni kaj pentofari antaŭ via
Dio, viaj vortoj estis aŭditaj; kaj mi venis laŭ via peto. 13 Sed
la protektanto de la Persa regno kontraŭstaris al mi dum dudek
unu tagoj, kaj, ĝis Miĥael, unu el la plej ĉefaj protektantoj,
venis kun helpo al mi, mi restis tie apud la reĝoj de Persujo. 14
Nun mi venis, por informi vin, kio estos kun via popolo en la
estonta tempo, ĉar la vizio koncernas tempon estontan. 15 Dum li
parolis al mi tiujn vortojn, mi almetis mian vizaĝon al la tero
kaj silentis. 16 Sed jen iu, simila al homido, ektuŝis miajn
lipojn, kaj mi malfermis mian buŝon, ekparolis kaj diris al tiu,
kiu staris kontraŭ mi: Ho mia sinjoro, de ĉi tiu vizio kurbiĝis
mia vizaĝo, kaj mi jam ne havas fortojn. 17 Kaj kiel la sklavo de
mia sinjoro povas paroli kun tia mia sinjoro, se mi jam ne havas
forton kaj mi jam ne havas spiron? 18 Tiam denove ektuŝis min tiu
bildo de homo kaj refortigis min. 19 Kaj li diris: Ne timu, ho
simpatia homo, paco estu al vi, kaj estu kuraĝa. Kaj dum li
parolis al mi, mi kuraĝiĝis, kaj diris: Parolu, ho mia sinjoro,
ĉar vi min refortigis. 20 Tiam li diris: Ĉu vi scias, por kio mi
venis al vi? nun mi iras denove, por batali kontraŭ la
protektanto de Persujo; sed kiam mi foriros, venos la protektanto
de Grekujo. 21 Tamen mi sciigos al vi, kio estas notita en la
vera skribo; kaj estas neniu, kiu subtenus min kontraŭ tiuj, krom
Miĥael, via protektanto.

Ĉapitro 11

1 En la unua jaro de Dario, la Medo, mi staris, por subteni kaj
fortigi min.

2 Kaj nun mi sciigos al vi la veron: jen ankoraŭ tri reĝoj estos
en Persujo; la kvara superos ĉiujn per sia riĉeco; kaj kiam li
fariĝos forta per sia riĉeco, li ekscitos ĉiujn kontraŭ la regnon
Grekan. 3 Aperos reĝo potenca, kiu regos kun granda forto, kaj
faros ĉion, kion li volos. 4 Sed dum lia starado lia regno
disrompiĝos kaj dividiĝos laŭ la kvar ventoj de la ĉielo, kaj ĝi
transiros ne al liaj idoj, kaj ne kun tiu potenco, kun kiu li
regis; lia regno estos disŝirita kaj transiros al homoj fremdaj.
5 Fortiĝos unu el liaj princoj, la reĝo suda, kaj fariĝos pli
forta ol li, kaj regos; lia potenco estos granda. 6 Sed post
kelke da jaroj ili kuniĝos inter si; kaj la filino de la suda
reĝo venos al la norda reĝo, por aranĝi la aferon inter ili; sed
ŝi ne retenos la forton en sia mano, kaj ankaŭ li kun sia forto
ne restos; ŝi kaj ŝiaj akompanantoj kaj ŝia infano kaj ŝia
kelktempa fortiganto estos transdonitaj. 7 Tamen el ŝia trunko
aperos branĉo, venos kun militistaro, venos al la fortikaĵo de la
norda reĝo, kaj venkos. 8 Ankaŭ iliajn diojn, kun iliaj statuoj,
kaj kun iliaj grandvaloraj vazoj arĝentaj kaj oraj, li forportos
en Egiptujon, kaj por kelke da jaroj li restos malproksima de la
norda reĝo. 9 Ĉi tiu iros al la regno de la suda reĝo, sed
revenos en sian landon. 10 Poste liaj filoj sin armos kaj
kolektos grandan militistaron; kaj unu iros rapide, disverŝiĝos
kiel inundo, kaj denove faros militon ĝis lia fortikaĵo. 11 Tiam
la suda reĝo indignos, eliros kaj militos kontraŭ li, kontraŭ la
norda reĝo, kaj starigos grandan homomulton, kaj tiu homamaso
estos transdonita en lian manon. 12 Li forkondukos tiun
homamason, kaj fieriĝos lia koro; sed kvankam li venkos multajn
milojn, li tamen ne fariĝos pli forta. 13 La norda reĝo denove
starigos homomulton, pli grandan ol la antaŭa, kaj post kelka
tempo li eliros kun granda militistaro kaj kun granda riĉeco. 14
En tiu tempo multaj stariĝos kontraŭ la suda reĝo, kaj malkvietaj
filoj de via popolo leviĝos, por ke plenumiĝu la profetaĵo, sed
ili falos. 15 Kaj venos la norda reĝo, ŝutaranĝos remparon, kaj
venkoprenos la fortikigitan urbon; kaj la forto de la sudo ne
povos kontraŭstari, kaj ĝia plej bona militistaro ne havos
forton, por rezisti. 16 Kaj ĉiu, kiu venos al li, faros tion,
kion li postulos, neniu povos kontraŭstari al li; li stariĝos en
la plej bela lando, kaj pereigos ĝin per sia mano. 17 Kaj li
intencos veni kun la potenco de sia tuta regno kaj kun siaj
bravuloj, kaj li tion faros; kaj la urbo de virinoj estos donita
al li por ekstermi; kaj ĝi ne povos kontraŭstari; sed ĝi ankaŭ ne
fariĝos lia. 18 Kaj li direktos sian vizaĝon al la insuloj kaj
venkoprenos multajn; sed unu princo ĉesigos lian malhonoradon, ke
li ne plu malhonoru. 19 Tiam li denove turnos sin al la
fortikaĵoj de sia lando; sed li falpuŝiĝos, falos, kaj oni lin
jam ne trovos. 20 Sur lia loko stariĝos tia, kiu sendos
impostiston tra la tuta glora regno; sed post kelke da tagoj li
pereos, kvankam ne per kolero kaj ne per batalo. 21 Sur lia loko
stariĝos homo malestimata, sur kiun oni ne metos la reĝan
ornamon; sed li venos kun trankvileco, kaj ekposedos la regnon
per flataĵoj. 22 Kaj la dronigantaj taĉmentegoj estos dronigitaj
kaj frakasitaj de li, kaj ankaŭ la princo, kun kiu estis farita
la interligo. 23 Kaj post la interamikiĝo li faros kontraŭ li
malicaĵon, iros, kaj superfortos lin per malmulte da homoj. 24 En
la pacajn kaj plej bonstatajn urbojn de la lando li venos, kaj
faros tion, kion ne faris liaj patroj nek liaj prapatroj; la
kaptaĵon, rabaĵon, kaj havaĵon li disĵetos; kaj li direktos siajn
intencojn kontraŭ la fortikigitajn urbojn, sed nur ĝis certa
tempo. 25 Poste li ekscitos sian forton kaj sian koron kontraŭ la
reĝon sudan kun grandega militistaro, kaj la suda reĝo eliros
milite kun granda kaj tre forta militistaro; sed li ne eltenos,
ĉar estos faritaj atencoj kontraŭ li. 26 Tiuj, kiuj manĝas ĉe lia
tablo, pereigos lin, kaj lia armeo disverŝiĝos, kaj falos multe
da mortigitoj. 27 Ambaŭ reĝoj havos en sia koro malbonajn
intencojn, kaj ĉe la sama tablo ili parolos malveraĵon; sed ili
ne sukcesos, ĉar la fino estas ankoraŭ prokrastita ĝis certa
tempo. 28 Li iros returne al sia lando kun granda havaĵo, kaj kun
intencoj kontraŭ la sankta interligo; kaj li plenumos, kaj venos
en sian landon. 29 En difinita tempo li denove iros suden; sed la
lasta fojo ne estos tia, kiel la unua. 30 Ĉar venos kontraŭ lin
ŝipoj de la Kitidoj, kaj li perdos la kuraĝon; kaj li denove
fariĝos kolera kontraŭ la sankta interligo, kaj denove agos kaj
interkonsentos kun la forlasintoj de la sankta interligo. 31
Helpantoj estos starigitaj de li; ili malsanktigos la fortodonan
sanktejon, ĉesigos la ĉiutagajn oferojn, kaj faros abomenindan
ruinigon. 32 Tiujn, kiuj malbonagas kontraŭ la interligo, li
allogos per flataĵoj. Sed la homoj, kiuj konas sian Dion, fariĝos
kuraĝaj kaj komencos agi. 33 La klerigantoj de la popolo klerigos
multajn, kvankam dum kelka tempo ili falados de glavo, fajro,
mallibereco, kaj prirabado. 34 Dum sia falado ili ricevos kelkan
helpon, sed multaj aliĝos al ili hipokrite. 35 Kelkaj el la
klerigantoj falos por tio, ke ili refandiĝu, puriĝu, kaj blankiĝu
ĝis la fina tempo; ĉar estas ankoraŭ tempo. 36 La reĝo farados,
kion li volos, kaj li fieriĝos, kaj rigardos sin kiel pli altan
ol ĉiu dio, kaj pri Dio de la dioj li parolos teruraĵojn, kaj li
havos sukceson, ĝis pleniĝos la kolero; ĉar kio estas decidita,
tio plenumiĝos. 37 Kaj pri la dioj de siaj patroj li ne pensos,
li ne atentos ĉarmon de virinoj, nek ian dion, sed li tenos sin
pli alte ol ĉio. 38 Nur la dion de fortikaĵoj sur sia loko li
honoros, kaj tiun dion, kiun ne konis liaj patroj, li honoros per
oro, arĝento, multekostaj ŝtonoj, kaj juveloj. 39 Kaj li
konstruos por la urboj fortikaĵojn sub la nomo de fremda dio; kiu
akceptos ĉi tiun, al tiu li plimultigos la honorojn kaj donos
potencon super multaj kaj rekompence disdonos teron. 40 Fine
ekbatalos kontraŭ li la suda reĝo, kaj ĵetos sin sur lin la norda
reĝo kun ĉaroj, rajdistoj, kaj multe da ŝipoj, atakos la
regionojn, inundos, kaj trairos. 41 Kaj li venos en la plej belan
landon, kaj multaj pereos; saviĝos kontraŭ lia mano nur jenaj:
Edom, Moab, kaj la ĉefaj el la Amonidoj. 42 Kaj li etendos sian
manon kontraŭ diversajn landojn; ankaŭ la lando Egipta ne
saviĝos. 43 Kaj li fariĝos mastro super la trezoroj de oro,
arĝento, kaj ĉiuj grandvaloraĵoj de Egiptujo; Luboj kaj Etiopoj
sekvos liajn paŝojn. 44 Sed ektimigos lin famoj de oriento kaj de
nordo, kaj li eliros kun granda furiozo, por pereigi kaj ekstermi
multajn. 45 Kaj li starigos sian belegan tendon inter la maro kaj
la monto de la bela sanktejo; sed li venos al sia fino, kaj neniu
helpos al li.

Ĉapitro 12

1 En tiu tempo leviĝos Miĥael, la granda protektanto, kiu
defendas la filojn de via popolo; kaj venos tempo malfacila, kia
ne ekzistis de tiu tempo, kiam aperis homoj, ĝis la nuna tempo;
sed saviĝos en tiu tempo el via popolo ĉiuj, kiuj troviĝos
enskribitaj en la libro. 2 Kaj multaj el tiuj, kiuj dormas en la
tero, vekiĝos, unuj por vivo eterna, aliaj por eterna malhonoro
kaj honto. 3 Kaj la klerigantoj brilos, kiel la brilo de la
ĉielo; kaj la virtigantoj de multaj, kiel steloj por ĉiam kaj
eterne. 4 Kaj vi, ho Daniel, kaŝu la vortojn kaj sigelu la libron
ĝis la fina tempo; multaj ĝin tralegos, kaj multiĝos la scio.

5 Tiam mi, Daniel, ekrigardis, kaj jen staras du aliaj, unu sur
unu bordo de la rivero kaj la dua sur la alia bordo de la rivero.
6 Kaj li diris al la viro en la tolaj vestoj, kiu staris super la
akvo de la rivero: Kiam estos la fino de la mirindaĵoj? 7 Kaj mi
aŭskultis la viron en la tolaj vestoj, kiu staris super la akvo
de la rivero; li levis sian dekstran manon kaj sian maldekstran
manon al la ĉielo, kaj ĵuris per Tiu, kiu vivas eterne, ke tio
estos post la paso de tempo kaj tempoj kaj duono de tempo; kaj
kiam finiĝos la dissemiteco de la sankta popolo, tiam plenumiĝos
ĉio ĉi tio. 8 Mi aŭdis, sed mi ne komprenis; kaj mi diris: Ho mia
sinjoro, kio estos post tio? 9 Kaj li respondis: Iru, Daniel, ĉar
tio estas kaŝita kaj sigelita ĝis la fina tempo. 10 Multaj estos
purigitaj, blankigitaj, kaj elprovitaj; la malpiuloj faros
malpiaĵojn, kaj ĉiuj malpiuloj ne komprenos; sed la klerigantoj
komprenos. 11 Kaj de la tempo, kiam ĉesiĝos la ĉiutagaj oferoj
kaj fariĝos abomeninda ruiniĝo, pasos mil ducent naŭdek tagoj. 12
Feliĉa estas tiu, kiu atendas kaj atingos la tempon de mil
tricent tridek kvin tagoj! 13 Kaj vi, ho Daniel, foriru ĝis la
fino; kaj ripozu, kaj vi stariĝos por via sorto en la fino de la
tempoj.