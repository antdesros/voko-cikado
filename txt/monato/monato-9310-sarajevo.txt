From soc.culture.esperanto Tue Sep 28 14:45:54 1993
From: 100272.1601@compuserve.COM (Flandra Esperanto-Ligo)
Date: 25 Sep 93 13:07:13 GMT
Newsgroups: soc.culture.esperanto
Subject: provteksto el Monato

= Laux sugesto de kelkaj, la internacia magazino Monato publikigos per la
= reto cxiumonate du artikolojn. Jen artikolo el la oktobra numero.
= Por pliaj informoj pri Monato skribu al 100272.1601@compuserve.com.
=========================================================================

LA FINO DE LA MONDO KOMENCIGXAS EN SARAJEVO

Mondo sen Oriento, mondo sen Okcidento.

La logxantoj de Sarajevo havas multajn bonajn kialojn por interesigxi
pri mondpolitiko nun, kiam ili ankoraux havas tempon. En neniu alia
loko la homa vivo kaj la homa tempo taksigxis tiel malalte. La cetera
mondo devus ne ignori la lecionon de tiu cxi popolo, kiu per unu piedo
jam enpasxis sian tombon...

Kiam la rusoj invadis Pragon, la rezistantaj cxehxoj demonstris sian
humursenton sxercante pri Winnetou, konsiderata kiel la lasta bona
rugxa kamarado. Kiu do ludis la rolon de la lasta bona blanka kamarado
por ni, kiam la Popola Armeo de eks-Jugoslavio enmarsxis
Bosnio-Hercegovinon post la retiro de siaj trupoj el Slovenio kaj
Kroatio, por celi per siaj kanonoj cxi-foje niajn urbojn? La siegxata
Sarajevo, senigita de siaj telefonaj kaj emociaj komuniklinioj, nun
kredas ke la bonaj ,blankaj' kamaradoj estis nur elpensajxo, kaj ke la
mondo estus nepre pli felicxa se tiuj cxi lando kaj urbo estus
forvisxitaj de la surfaco de nia planedo.

Tiu cxi elrevigxo estis amara, preskaux tiel dolora kiel la perdo de
patroj, patrinoj, fratoj, kaj de la mil kvincent infanoj kiujn mortigis
la raketoj de Karagxicx. La elrevigxo estas tiel amara, tiel dolora ke
gxi jam konsciigas la logxantojn de Sarajevo, multe pli frue ol cxiujn
aliajn, ke la mondo atendanta nin je la militfino estos mondo sen
moralaj valoroj - cxu temas pri la valoroj en la Sanktaj Skriboj de la
grandaj religioj, cxu pri tiuj sankciitaj en la cxarto de Unuigxintaj
Nacioj.

Tiu jugxo povas sxajni multe tro severa, sed nur al tiuj kiuj ne vidis
misilon alterigxi dek pasxojn antaux ili kaj mortigi patron kiu eliris
dehejme kun sia filino, kiuj ne vidis tiun knabinon fali plorkrie sur
lian korpon: "Pacxjo, pacxjo"... La knabino agxas dek aux dek du: sxi
portos la bildon en sia memoro dum duonjarcento, ecx gxis la fino de
sia vivo. Kompreneble, nur se sxi transvivos la nunan siegxon.

La elrevigxon akompanas miro: kio okazis al tiuj landoj kiuj tiel fiere
parolis pri homaj rajtoj? Kial ili subite forgesis ke la rajto vivi
estas la fundamento de cxiuj aliaj rajtoj? Aperas multaj klarigoj, kaj
la publika opinio, influata same de amikaj babiloj kiel de
amas-informiloj, tute ne estas unueca.

Iuj radikaluloj volas situigi la temon de homaj rajtoj en la kuntekston
de politika manipulado kaj cerbo-lavado, kiuj celas naivan publikon.
Aliaj, kun prefero al historiaj klarigoj, elfosas malnovajn mapojn de
la Balkanoj kaj lupeas en ili spurojn de interes-zonoj, konfesas ke ili
surprizigxas pri la granda retenigxemo de Italio, kaj lauxdas tiujn
landojn kiuj akceptis bosniajn rifugxintojn kun malfermitaj brakoj.

Fine, iuj jugxas ke la malapero de Orienta Euxropo kondamnis ankaux
Okcidenton al malapero. Se konsideri ke Bosnio-Hercegovino situas sur
la rompolinio kiu iam disigis la okcidentan kaj orientan brancxojn de
la Romia Imperio kaj lastatempe dislimis la interes-zonojn de Rusio kaj
de la okcidentaj potencoj, tiuj cxi observoj, faritaj en sxirmejoj dum
bombatakoj aux en kafejoj dum la mallongaj momentoj de sxajna
trankvilo, pruvas la akran sentemon de la popoloj en niaj landoj.

"Pro la malapero de la Varsovia Pakto kaj de Sovetio" diras emerita
profesoro pri sociologio "Okcidento perdis gravan militan kaj politikan
rivalon, kio endangxerigis gxiajn spiriton kaj forton, bazitajn sur la
principo de konkurado. Cxar ne ekzistas ankoraux aktiviga principo de
interna konkuro, cxiuj politikaj mehxanismoj dauxre funkcias kvazaux
Granda Malamiko ankoraux cxeestus."

Ingxeniero, nun laboranta cxe la Departemento pri Civitana Defendo,
konsideras ke la bosnia milito estus finigxinta en du semajnoj se la du
superpotencoj ankoraux ekzistus: "Timante perdi influon favore al la
alia bloko, Okcidento eldirus aron da tre klaraj minacoj, kaj trudus al
Milosxevicx retiri siajn trupojn. Kaj ni evitus cxion cxi."

Ne estas multaj rus-sxatantoj en Sarajevo; ili nombras pli je la alia
flanko de la fajrolinio. Ecx niaj maldekstraj partioj malofte submetis
sin al Kremlo. Do, tiuj cxi aludoj al Sovetio estus malfacile
interpreteblaj kiel nostalgio pri la "bonaj malnovaj tagoj". Ili
prefere indikas la konsciigxon de la cxi-tieaj homoj pri tio ke
Okcidento ne respondas al la bildo kiun gxi sxatis projekcii pri si kaj
kiun ni volonte reprojekciis al gxi. Tio instigas la homojn sercxi la
klarigon de cxi tiu sxangxo en la lasta granda kataklismo historia, la
disfalo de la sovetia bloko.

Tiel longe dum ekzistis du sendependaj fajrobrigadoj, ili ambaux
strebis estingi la fajron antaux la alveno de la alia. Nun oni lasas la
fajron elvastigxi, kaj la fajrobrigadistoj alvenas kiam cxio forbrulis,
gxustatempe por observi la subcindrajn bragxojn. Multaj sarajevanoj ne
atendas vidi la fajristojn antaux ol tuta Bosnio forbrulos gxisgrunde.

La sinteno de la internacia komunumo al la bosnia tragedio renversis
cxiujn niajn akceptitajn ideojn pri la mondo, pri Euxropo kaj niaj
najbaroj. La bosnianoj esperis ke la kreo de forta Euxropa Komunumo
profitigos ankaux ties najbarojn. Nun ili ekdubas pri la estonteco de
la komunumo, kaj demandas sin cxu la nunaj problemoj ne estintus pli
rapide solvitaj se la geostrategia situacio restus sensxangxa, aux se
Okcidento almenaux estus pli bone preparita por cxi tiu kataklismo.

Sed la mondo estas tia - cxiu sxtato provas solvi siajn proprajn
problemojn kaj preparigxi por la venontaj. Dume la misiloj dauxre
pluvas en Sarajevo. La kasxpafistoj kaj raket-jxetiloj de la cxirkauxaj
montetoj haltigis la enterigojn en la malnova tombejo, dum la nova
tombejo, malfermita lastjare, kovras areon de du hektaroj, etendigxas
tra futbalejo, kaj jam proksimigxas al la detruitaj sportcentro kaj
stadiono, kie, antaux kelkaj jaroj - kvankam al ni sxajnas jarcentoj -
Juan Antonio Samaranch oficis cxe la malfermo de la Olimpikaj Ludoj.

Hamza Baksic'
