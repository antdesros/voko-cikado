From soc.culture.esperanto Tue Jan 18 11:22:55 1994
From: 100272.1601@compuserve.COM (Flandra Esperanto-Ligo)
Date: 15 Jan 94 14:48:03 GMT
Newsgroups: soc.culture.esperanto
Subject: provteksto el Monato

= Laux sugesto de kelkaj, la internacia magazino Monato publikigos per la
= reto cxiumonate du tekstojn. Jen artikolo el la januara numero.
= Por pliaj informoj pri Monato skribu al 100272.1601@compuserve.com.
=========================================================================

KANADO

Enmigrintoj en ora kagxo

Kanado estas lando cxefe formita de enmigrintoj. Tiuj, kiuj naskigxis
en Kanado, ne estas enmigrintoj sed iliaj prapatroj venis tien el alia
lando. Kanado magnete allogas homojn, kiuj - ofte pro ekonomiaj kauxzoj
- deziras forlasi la propran landon. La avantagxoj de vivo en ekonomie
ricxa lando estas sendubaj: Neniu venas al Kanado pro gxia klimato.

Ke oni povas vivi suficxe bone en Kanado ne signifas, ke tie paradizas.
Enmigrontoj renkontas oficistojn kiuj senhezite aplikas stultajn
enmigrado-legxojn.

La legxo pri akceptado de novaj enmigrantoj ne estas klara. Ekzistas
du kategorioj de enmigrantoj. La unua konsistas el tiuj, kiuj
eksterlande petis enmigradpermeson kaj sukcesis. La dua konsistas el
tiel nomataj politikaj rifugxintoj, senvize kaj kontrauxlegxe venintaj
al Kanado kiuj jam surloke petas rifugxinto-statuson. Se akceptitaj,
ili farigxos enmigrintoj.

Jen la teorio: alias la praktiko. Ekzemple, en 1989 eksterlanda kanada
ambasado promesis al polaj enmigrontoj rekonsideron de iliaj petoj post
8 jaroj. Alivorte, 8 jaroj por jesi aux nei. Pli da problemoj alfrontas
rifugxintoj. Oni provizore akceptis certan nombron de rifugxintoj,
donis al ili rajton labori kaj post kelkaj jaroj decidas ilin forpeli
de la lando al kiu almenaux kelkaj sukcesis alkutimigxi. Ekzemple, en
1987 polaj alvenintoj havis la rajton peti rifugxintan statuson pro
ekzisto de komunisma registaro en Pollando. En 1990 oni komencis
klarigi al la poloj, ke jam ne plu la "malbonaj komunistoj" regas en
ilia lando. Multaj estas forsenditaj, kvankam ili jam suficxe longe
vivis en Kanado, tie legxe laboris kaj pagis al la kanada registaro
impostojn.

Modernaj sklavoj

Sxajnas, ke Kanado bezonas sklavojn. Moderna sklaveco ne devigas
alporti sklavojn perforte. La enmigrintoj, venintaj de landoj kie oni
perlaboras malaltan salajron, volonte laboros en Kanado kontraux
minimuma salajro en manufakturoj sen longdauxra laboro-garantio. La
normala labortago superas la kutiman, kaj fabriko-posedantoj, gxenerale
mem enmigrintoj, sekse perfortas siajn laboristinojn. Cxi-lastaj, ne
konante siajn rajtojn, kaj timante perdi la laboron, plenumas
"specialajn taskojn".

La multeco de varoj en la merkato pusxas homojn en materialismon. Se
oni posedas domon kaj auxtomobilon oni devas forte labori por repagi la
prunton. Se oni ja repagos la pruntitan sumon, la domo farigxas persona
posedajxo, sed ecx tiam oni devas pagi jaran imposton al la urba
administracio nur pro tio, ke oni la domon posedas! La senco de privata
posedajxo en Kanado kaj Usono ekzistas nur gxis kiam oni klopodas gxin
defendi. Oni vivas en ora kagxo.

Neperforta sklaveco. Ecx diablo tion ne elpensus. Mankas al
enmigrado-politiko en Kanado la pozitivaj aspektoj, pri kiuj
politikistoj kaj jxurnalistoj fanfaronas. Gxi enhavas personajn
tragediojn: sinmortigojn, dissxiritajn familiojn, perdon de talentoj.

Kanado estas lando sen nacio. Sole en Kebekio la kebekianoj etne formas
integran nacion, regatan tamen de anglo-saksa regximo. Tiu cxi regximo
uzas cxiujn rimedojn, ecx nelegxajn, por etne kaj politike disigi la
kebekianojn. Ekster Kebekio patriotismo en Kanado ne ekzistas, krom
sloganaj vortoj de la kanada himno, kiun la plimulto ecx ne konas. Kien
vi marsxas, Kanado?

Remigiusz MIELCAREK, Kanado

Jen provoka, iom unuflanka artikolo pri lando internacie konata pro
humanisma kaj homrajta bonfaroj. Bonvenaj estas reagoj. (red.)
