<!DOCTYPE art SYSTEM "monato.dtd">


<!-- NeReviziita versio --> 
<art> 
<rub>Noveloj</rub> 
<sv>Julian Modest</sv> 
<n-ro>011103</n-ro> 
<inf>prio 4</inf>



<t>Ilona</t>

<p>Viktor ofte songxis unu saman songxon. Kompreneble ne cxiun semajnon, sed du aux tri fojojn monate, aux po ses monatojn foje. Matene, kiam li vekigxis, li estis felicxa, ke li spertis tiun cxi songxon. Li certis, ke post cxi songxo io bona okazos al li. Li starigxis de la lito ridante kaj sciis, ke la tago estos hela kaj neordinara. Kompreneble nenio neordinara okazis, sed Viktor estis gxoja, ke denove li songxis sian sxatatan songxon. Iam li forgesis pri la songxo, sed pasis tempo, kaj denove li songxis gxin.</p>

<p>La songxo komencigxis rutine. Unue Viktor vidis sxin en grandega nekonata stacidomo, kie estis multaj homoj, kiuj versxajne veturos aux alvenis. Viktor vagis en la stacidomo tien kaj reen, kvazaux li sercxus iun. En la unua momento li ne sciis, kiun gxuste li sercxas, sed poste rememoris, ke li sercxas knabinon, ne tre altan, kun nigra jupo kaj nigra mantelo, tre mallonga, simila al jako. La knabino havis nigran hararon, kaj sxiaj okuloj brilis kiel kasxtanoj.</p>

<p>Viktor vagis inter la homoj, inter valizoj kaj sakoj, kaj sercxis la knabinon. Li ne sciis sxian nomon, nek de kie sxi estas, nek kial sxi trovigxas en la stacidomo, sed li certis, ke sxi estas ie cxi tie, inter la multaj homoj, kaj neatendite, subite li vidos sxin en la tumulto, kaj tuj li rekonos sxin. Li nepre trovos sxin. Li bone sciis tion kaj dauxre sercxis sxin.</p>

<p>Viktor vekigxis, ne trovinte  la knabinon, sed li estis gxoja kaj kontenta, ke denove li songxis tiun cxi songxon kaj denove en la songxo li sercxis la neordinaran belan kaj enigman knabinon en la nekonata kaj brua stacidomo.</p>

<p>Viktor tre bone sciis, kial li songxas tiun cxi songxon. Li ne bezonis decxifri gxin kaj ne demandis sin, kion sugestas al li la songxo. La songxo nur memorigis al Viktor okazintajxon de antaux tre longa tempo, kiam li estis studento, dum la foraj jaroj de la juneco, plenaj je aventuroj. Tiam Viktor ludis gitaron en studenta jxazbando, kaj en junio la bando devis partopreni en muzikfestivalo en la urbo Berlino, Germanio. La bando forveturis, sed Viktor devis veturi du tagojn pli malfrue, cxar li havis ekzamenon en la universitato.</p>

<p>Tiam, antaux jaroj, oni kutime veturis per vagonaro. Nur la homoj, kiuj havis pli da mono, povis permesi al si veturi per aviadilo, sed la studentoj veturis per vagonaro.</p>

<p>La veturado komencigxis bone. En la Sofia stacidomo Viktor eniris en la vagonaron, trovis la kupeon, en kiu estis lia rezervita loko, sidigxis kaj komencis trafoliumi iun jxurnalon. Lia pakajxo ne estis granda: nur valizo kaj gitaro.</p>

<p>La vagonaro devis trapasi Rumanion, Hungarion, Cxehxion. En Rumanio pluraj homoj veturis per tiu cxi vagonaro. En la kupeo oni parolis diversajn lingvojn: bulgare, rumane, hungare. Viktor sidis en la angulo, cxe la fenestro, kaj silentis. De la longa veturado li estis laca, kaj antaux Budapesxto li nesenteble ekdormis. Versxajne lia dormo estis profunda, cxar li eksentis, ke iu forte skuas lian sxultron kaj provas veki lin. Viktor malfermis la okulojn kaj vidis viron en uniformo. La viro diris ion al li en nekonata kaj nekomprenebla lingvo. Post kelkaj sekundoj Viktor divenis, ke la viro estas konduktoro, kiu parolas hungare kaj versxajne petas de li la veturbileton por kontrolo. Viktor prenis la jakon, kiu pendis sur la hoko, kaj enigis manon en la posxon por elpreni la bileton, sed tuj li stuporigxis, sentante glacian sxviton. La posxo estis malplena, kaj la bileto ne estis en gxi. Mankis la vojagxpasporto kaj la monujo. Viktor saltis ekscitita kaj detale trasercxis cxiujn posxojn de la jako, sed ili estis tute malplenaj. Li restis staranta en la kupeo, senmova, kvazaux fulmo estus trafinta lin. Li rigardis al la pakajxbreto kaj konsternite rimarkis, ke lia valizo kaj gitaro same mankas. Per freneza rigardo li cxirkauxrigardis. En la kupeo sidis nur viro kaj virino. Viktor memoris, ke antaux lia ekdormo en la kupeo estis du junuloj, kiuj versxajne delonge forlasis la vagonaron kun liaj valizo kaj gitaro kaj cxio, kio estis en liaj posxoj.</p>

<p>Per gestoj kaj per mienoj Viktor provis klarigi al la hungara konduktoro, ke oni prirabis lin kaj nun li havas nek bileton, nek pasporton, nek monon. La konduktoro versxajne bone komprenis lin de liaj tragikaj mienoj, gestoj kaj larmoplenaj okuloj. La konduktoro klarigis al Viktor, ke li devas eltrajnigxi cxe la Budapesxta stacidomo kaj tie iel trovi solvon de la problemo, cxar sen bileto kaj sen pasporto li ne povas dauxrigi la veturadon al Germanio. Tio estis la sola eblo.</p>

<p>Terurita, senespera kaj kolera Viktor desupris cxe la Budapesxta stacidomo kaj restis sur la kajo, gxis la vagonaro ekiris kaj malaperis en la foro. Estis la deka horo vespere kaj Viktor ne sciis kion fari. Por li la hungara lingvo sonis kiel nekomprenebla kaj mistera magiparolo. Al neniu li povis klarigi, kiu li estas kaj kio okazis al li. Neniu povis kompreni lin. De la stacidoma lauxtparolilo melodia ina vocxo konstante informis la vojagxantojn, kiu vagonaro ekveturas kaj kien kaj kiu vagonaro alvenas kaj de kie, sed Viktor ecx vorton ne komprenis. Unuan fojon en sia vivo li estis en Hungario, en Budapesxto, kaj gxis nun li ecx ne interesigxis, cxu en Budapesxto estas bulgara ambasado, kie gxi estas kaj kiel li povas trovi gxin por arangxi sian revenon al Bulgario.</p>

<p>Li staris sur la kajo, gapante al la reloj, kiuj brilis kiel senfinaj gitaraj kordoj. Cxio, kion li imagis kaj revis pri la jxazfestivalo en Berlino, subite ruinigxis, ekkrevis kiel sapa veziko. Jam estis klare, ke li vidos nek Germanion, nek Berlinon, sed ankoraux li ne sciis, kiel li sukcesos reveni en Bulgarion. Li sentis sin kvazaux en dezerto, kaj versxajne li povus pli facile eliri el sabla dezerto ol el tiu cxi grandega Budapesxta stacidomo.</p>

<p>Li estis cxagrenita, ke oni prirabis lin. Li restis sen mono, sen pasporto, sed pli forte doloris lin la sxtelo de la gitaro. Gxi estis nova, elektra, multekosta gitaro el Britio. Lia patro tre malfacile sukcesis acxeti gxin. Similaj gitaroj ne estis acxeteblaj  en Bulgario. Lia patro petis sian amikon, kiu estis diplomato en Britio, kaj li tie acxetis gxin. Por Viktor la gitaro estis kiel viva estajxo, pli kara ol frato aux fratino. Li tre sxatis gxin, kaj nun li suferis pri gxi kiel pri la perdo de proksima homo. Li neniam plu vidos sian gitaron, kaj neniam plu li havos alian tian gitaron.</p>

<p>La kajo igxis senhoma, Viktor devis eniri  la atendejon de la stacidomo kaj atendi tie gxis mateno. Li provis trankviligi sin per la vortoj, ke la mateno estos pli prudenta ol la nokto, sed li tute ne certis, ke tiu cxi proverbo helpos lin. Li eniris la grandegan atendejon kaj sidigxis sur unu el la benkoj. En la atendejo videblis multe da homoj. En la angulo kusxis kelkaj gejunuloj sur gumaj matracoj. Eble estis junulara grupo, kiu devis atendi frumatenan vagonaron. Viktor sidis sur la malmola ligna benko kaj gapis sencele. La montriloj de la granda murhorlogxo apenaux movigxis. Viktor jam estis malsata kaj dormema. Eble tiu cxi nokto estos por li senfina. Li rimarkis, ke kontraux li sur la benko sidas junulino, eble du aux tri jarojn pli agxa ol li. Sxi havis nigran hararon kaj brilajn okulojn. Sxi sidis sola, kaj por Viktor ne estis malfacile konjekti, ke sxi estas el tiuj virinoj, kiuj diskrete promenas en la stacidomoj kaj sercxas virojn por unu nokto. Li provis ne rigardi sxin, por ke sxi ne opiniu, ke li deziras utiligi sxiajn servojn.</p>

<p>Sxi ne estis tre bela, sed sxiaj cxarmaj okuloj forte allogis. Eble sxi estis dudekdu-  aux dudektri-jara kun sukoplenaj lipoj, similaj al cxerizoj, kaj sxi havis delikatajn brovojn, kaj en sxiaj malhelaj okuloj ludis pasiaj briloj. Sxiaj vestoj aspektis modestaj kaj ordinaraj. Versxajne sxi estis tiel vestita, por ke sxi ne diferencu de aliaj junulinoj. Sxi surhavis nigran jupon, helbluan bluzon kaj nigran mantelon, kiu ne estis butonumita. Sub la bluzo sxiaj mamoj aspektis malmolaj kiel maturaj persikoj. Sxia kolo estis blanka kiel lakto. Viktor provis ne rigardi sxin, tamen de tempo al tempo li rapide alrigardis sxin. La junulino sidis sur la benko kaj sxajnigis, ke sxi ne rimarkas la homojn cxirkaux si, sed foje-foje sxi ekridetis al iu el la viroj, kiuj pasis preter sxi. Viktor opiniis, ke sxi ne rimarkas lin, sed subite li kvazaux rigidigxis. La junulino ekstaris de la benko kaj proksimigxis al li, ridante afable. La junulino sidigxis cxe Viktor kaj diris al li &#8220;Saluton&#8221; angle. Viktor provis germanlingve klarigi al sxi, ke li ne bezonas virinon. Poste li diris, ke li estas bulgaro kaj ne parolas hungare. Je lia granda surprizo la junulino respondis al li germane:</p>

<p><c>Jes, mi vidas, ke vi estas fremdlandano, tamen mi ne supozis, ke vi estas bulgaro. Neniam mi parolis kun bulgaro. Kial vi estas cxi tie, en la stacidomo nokte?</c></p>

<p>Viktor klarigis al sxi, ke li estas studento kaj veturis al Germanio, sed en la vagonaro oni prirabis lin kaj nun li estas sen mono, sen pasporto, sen valizo kaj gitaro. Nun li atendas la tagigxon, kaj li provos trovi la bulgaran ambasadon. Sxajne sxi bone komprenis lin, tamen ne dank' al lia fusxa germana lingvo, sed de liaj kompatindaj mienoj kaj aspekto.</p>

<p><c>Ne maltrankviligxu</c>, diris sxi gaje. <c>Cxio estos en ordo. Mi helpos vin. Kiam tagigxos, mi akompanos vin al la bulgara ambasado.</c></p>

<p><c>Cxu vi helpos min?</c> demandis Viktor embarasite, kaj tuj li konstatis, ke la demando eksonis tre stulte.</p>

<p><c>Kial ne? Iu devas helpi vin. Sola vi ne povas orientigxi en Budapesxto. La urbo estas granda.</c></p>

<p>Tion sxi diris tiel firme, ke Viktor nenion povis aldoni.</p>

<p><c>Eble vi estas malsata?</c> demandis sxi.</p>

<p><c>Ne</c>, respondis Viktor rapide, kvankam li vere estis tre malsata.</p>

<p><c>Kial ne? Vi sidas cxi tie kiel sxtonigita jam pli ol unu horon kaj duonon. Dum tiu cxi tempo mi certe mortus pro malsato. Venu kun mi.</c></p>

<p>Sxi starigxis kaj kaptis lian manon. Viktor eksentis sxian molan varman manplaton, kaj lia koro ektremis pro emocio. Nevole li ekdeziris pli forte teni sxian manon. Li alrigardis sxiajn fingrojn. Ili estis longaj, maldikaj kaj fajnecaj kiel fingroj de violonludistino. Sur sxiaj etaj ungoj estis perlamotkolora lako. Sxi gvidis lin al alia flanko de la atendejo. Ili haltis antaux kiosko, kaj sxi mendis sandvicxon kun senalkohola trinkajxo. Viktor vere estis tre malsata kaj tuj komencis mangxi la sandvicxon. Sxi rigardis lin mangxi, kaj versxajne kasxe sxi ridetis al li.</p>

<p><c>Kiel vi nomigxas?</c> demandis sxi.</p>

<p><c>Viktor. Kaj vi?</c></p>

<p><c>Ilona.</c></p>

<p>Eble sxia nomo ne estis Ilona, tamen por Viktor tute egalis, cxu sxi nomigxas Ilona aux iel alie.</p>

<p><c>Cxu vi deziras trarigardi la noktan Budapesxton?</c> demandis Ilona.</p>

<p>Dum sekundoj Viktor hezitis, sed li pripensis, ke nenio pli malagrabla povas okazi al li ol tio, kio okazis en la vagonaro. Li havis nek pasporton, nek monon. Oni povis nenion plu sxteli de li. Dum tiu cxi tago al li okazis suficxe da malbonajxoj, kaj eble nenio pli malbona okazos. Li scivolis, kion montros al li Ilona.</p>

<p><c>Jes</c>, respondis Viktor.</p>

<p>Sxi denove manprenis lin, kaj ili ekiris al la elirejo de la stacidomo. Eble li ne havos alian eblon trarigardi Budapesxton, meditis Viktor. Versxajne Ilona decidis cxi nokton ne sercxi virojn, sed dedicxi gxin al li, kaj Viktor ne povis klarigi al si mem tiun cxi sxian subitan decidon, sed iam homaj agoj estas strangaj kaj nekompreneblaj. Ofte en la homaj agoj ne estas logiko kaj konsekvenco. Vane oni sercxas logikan klarigon kaj provas diveni, kial la homoj agas tiel aux alie.</p>

<p>La nokta Budapesxto estis fabela. Kiam ili eliris el la stacidomo, Viktor kvazaux enpasxis en alian miraklan mondon. La largxaj kaj senhomaj stratoj estis forte lumigitaj. La konstruajxoj, silentaj kaj imponaj, similis al kasteloj, ornamitaj per skulptajxoj. La domoj estis diversaj laux la arkitekturo, kvar- aux kvin-etagxaj, belaspektaj. Man-en-mane Ilona kaj Viktor iris al Danubo. Ili haltis cxe la bordo. La granda rivero fluis malrapide. En la nokta mallumo gxi similis al glata veluro, kaj en gxi respeguligxis la lumoj de la urbo. La pontoj pendis kiel girlandoj. Ilona kaj Viktor ekstaris cxe granda ponto kun du sxtonaj leonoj.</p>

<p><c>Tiu cxi estas la cxena ponto</c>, diris Ilona.</p>

<p>Sur la alia bordo videblis monteto, sur kiu estis blankaj turoj, same bone lumigitaj. Cxio estis fabela. Al Viktor sxajnis, ke li promenadas en la plej bela urbo de la mondo. Li forgesis la prirabon, la timon kaj la maltrankvilon. Cxe li staris nekonata bela junulino, kiu donacis al li karan travivajxon. En si mem Viktor ripetis sxian neordinaran nomon <c>Ilona, Ilona</c>.</p>

<p>Ili transpasis la ponton kaj ekiris sur la alia bordo, de kie komencigxis la monteto. Kvazaux nur ili estus en la granda, silenta kaj dormanta urbo. Ili iris supren al la pinto de la monteto, kaj Viktor jam deziris, ke tiu cxi nokto ne finigxu, ke la suno ne aperu kaj li restu kun Ilona por cxiam. Li deziris dauxre senti sxian molan varman manplaton, sxiajn longajn tenerajn fingrojn. De tempo al tempo sxi klarigis al li germane, kie ili estas, kiel nomigxas la konstruajxoj, preter kiuj ili pasas, sed li ne auxskultis sxin. Pli grave estis, ke sxi iras apud li kaj li auxdas sxian melodian karan vocxon. Ili ekiris sur pado inter altaj arboj al la pinto de la monteto, al la blankaj turoj. Kiam ili ekstaris sur la turoj, komencis tagigxi. Estis iom malvarme de la matena vento. Oriente la horizonto igxis rozkolora. La suno malrapide levigxis kaj lumigis ilin, starantajn sur la blankaj turoj. De tie bone videblis preskaux la tuta urbo. Sur la alia bordo de Danubo estis majesta konstruajxo, kaj Ilona diris:</p>

<p><c>Tio estas la parlamentejo.</c></p>

<p>Iom malantaux gxi estis la kupolo de granda katedralo.</p>

<p><c>Tio estas la baziliko <c>Sankta Stefano</c>.</c></p>

<p> Ili ekiris al la urbo.</p>

<p><c>Ni iru al la bulgara ambasado</c>, diris Ilona.</p>

<p>Viktor iris malrapide. Li sciis, ke tiuj cxi estas la lastaj minutoj kun Ilona. Neniam plu li vidos sxin.</p>

<p>Antaux la ambasado ili disigxis. Estis superflue demandi sxin pri sxia adreso. Certe sxi ne diros gxin aux eble afable evitos la demandon.</p>

<p>Multaj jaroj pasis de tiam. Matene, kiam Viktor vekigxis post la bela songxo, li ne deziris kalkuli, antaux kiom da jaroj li renkontis Ilonan. Li dauxre sercxis sxin en la songxoj, kaj cxiam sxajnis al li, ke, se li iros denove al Budapesxto, li trovos sxin tie, en la atendejo de la stacidomo sur la sama benko, kie la unuan fojon li vidis sxin, kiam li estis studento.</p> 

<aut>Julian <mm>Modest</mm></aut>
</art>


