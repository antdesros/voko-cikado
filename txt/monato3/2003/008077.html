<?xml version="1.0" encoding="utf-8"?>
<html xml:lang="eo" lang="eo" xmlns="http://www.w3.org/1999/xhtml"><head><title>Fikcia lingvo por la burokrataro</title><meta http-equiv="Content-Type" content="text/html; charset=utf-8"/><meta name="description" content="Fikcia lingvo por la burokrataro"/><meta name="keywords" content="Havel, fikciaj lingvoj, burokrataro"/><link rel="stylesheet" href="http://www.esperanto.be/fel.css" type="text/css"/><link rel="icon" type="image/ico" href="http://www.esperanto.be/fel/gif/m.ico"/></head><body><div style="text-align:right"><img src="../gif/monato3.gif" alt="MONATO" width="129" height="40"/></div> <h3>Leteroj</h3>    <h2>Fikcia lingvo por la burokrataro</h2> <p>Al la tre interesa artikolo de Garbhan MacAoidh <i>Lingvo, mito kaj legendo</i> en M<span class="mm">ONATO</span> 2002/9, p. 17, pri fikciaj lingvoj, mi volas aldoni, ke la ĉeĥa dramverkisto Václav Havel (eksa ŝtatprezidanto de Ĉeĥio) estas aŭtoro de la teatraĵo <i>Memorando</i> (ĉeĥe <i>Vyrozumění</i>), en kiu la ĉefan rolon ludas fikcia lingvo <i>ptydepe</i> [ptídepe]. La teatraĵo estas akra satiro pri la komunista burokrataro.</p> <p>Por pli bone superregi la socion, la burokrataro kreis artefaritan lingvon <i>ptydepe</i> kiel sian taŭgan instrumenton. En la teatraĵo la instruisto de tiu lingvo klarigas: „Ptydepe, kiel vi scias, estas lingvo sinteza, konstruata sur severe scienca fundamento, kun maksimume racia gramatiko kaj neordinare ampleksa vortprovizo. Ĝi estas lingvo absolute ekzakta, kapabla multe pli precize ol kiu ajn ordinara lingvo esprimi ĉiujn subtilajn formulnuancojn de gravaj oficialaj tekstoj. Rezulto de tiu ĉi precizeco estas kompreneble eksterordinara komplikeco kaj malfacileco de <i>ptydepe</i>”.</p> <p>La lingvo dume ŝvelis tiom, ke fine ĝi estis tute neuzebla kaj fariĝis evidente, ke ĝi devas malaperi. Sed la burokrataro estas nevenkebla. Post la malsukceso de <i>ptydepe</i> aperis nova fikcia lingvo <i>chorukor</i> [ĥórukor], kreita sur tute aliaj principoj ol <i>ptydepe</i>, kaj la burokrataro havis novan instrumenton por sia regado.</p> <p>Václav Havel tiel artisme montris la neforigeblon de la (komunista) burokrataro. Se unu burokrata sistemo ĉesas funkcii, tuj ĝi estas anstataŭigita per alia. Havel verkis la teatraĵon en la jaro 1965 kaj li kvazaŭ antaŭvidis per ĝi la pluan politikan evoluon en la tiama Ĉeĥoslovakio: venis la jaro 1968 kun granda espero pri la politikaj ŝanĝoj, sed post la 21a de aŭgusto kaj poste en la jaro 1969 ĉio revenis en la malnovajn relojn, ĉiuj esperoj montriĝis vanaj. La antaŭa komunista regado estis anstataŭigita per alia, pli malmola, samkiel Havel surscenigis la anstataŭigon de <i>ptydepe</i> per <i>chorukor</i>.</p> <div style="text-align:right">Jiří P<span class="mm">ATERA</span></div> <div style="text-align:right"><i>Ĉeĥio</i></div> <hr/><table class="fina" width="100%" summary=""><tr><td><a href="../index.html">Indekso</a></td></tr><tr><td><a href="../mon/abonilo.php">Aboni al MONATO</a></td></tr><tr><td><a href="../skribittt.html">Flandra Esperanto-Ligo (FEL)</a></td></tr><tr><td>Lasta adapto de tiu ĉi paĝo: aprilo 2003</td></tr></table></body></html>