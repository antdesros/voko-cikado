RUT

Ĉapitro 1

1 En la tempo, kiam regis la juĝistoj, iam malsato okazis en la
lando; kaj foriris viro el Bet-Leĥem en Judujo, por pasloĝi en la
lando de Moab; li kaj lia edzino kaj liaj du filoj. 2 La nomo de
la viro estis Elimeleĥ, kaj la nomo de lia edzino estis Naomi,
kaj la nomoj de liaj du filoj estis Maĥlon kaj Kiljon, Efratanoj
el Bet-Leĥem en Judujo. Kaj ili venis sur la kampojn de Moab kaj
restis tie. 3 Elimeleĥ, la edzo de Naomi, mortis; kaj restis ŝi
kun siaj du filoj. 4 Ambaŭ edziĝis kun Moabidinoj; la nomo de unu
estis Orpa, kaj la nomo de la dua estis Rut; kaj ili loĝis tie
ĉirkaŭ dek jaroj. 5 Sed mortis ankaŭ ambaŭ, Maĥlon kaj Kiljon;
kaj restis nur la virino sola, senigita je sia edzo kaj siaj du
filoj. 6 Ŝi leviĝis kun siaj bofilinoj, por iri returne el la
lando de Moab; ĉar ŝi aŭdis en la lando de Moab, ke la Eternulo
rememoris Sian popolon, donante al ĝi panon. 7 Ŝi eliris el la
loko, kie ŝi loĝis, kun siaj du bofilinoj; kaj ili iris sur la
vojo, por ke ili revenu al la lando de Jehuda. 8 Naomi diris al
siaj du bofilinoj: Iru, kaj revenu ĉiu el vi al la domo de sia
patrino; la Eternulo favoru vin tiel same, kiel vi estis
favorkoraj al la mortintoj kaj al mi; 9 la Eternulo favoru vin,
ke vi trovu ripozon, ĉiu el vi en domo de sia edzo. Ŝi kisis
ilin, kaj ili levis sian voĉon kaj ploris. 10 Kaj ili diris al
ŝi: Ni volas iri kun vi al via popolo. 11 Naomi respondis: Iru
returne, miaj filinoj; kial do vi irus kun mi? Ĉu ankoraŭ
ekzistas filoj en mia utero, ke vi edziniĝu kun ili? 12 Revenu,
miaj filinoj, foriru; ĉar mi jam estas tro maljuna por edziniĝi
kun viro. Eĉ se mi dirus, ke mi havas ankoraŭ esperon, eĉ se mi
jam havus edzon hodiaŭ nokte, kaj eĉ se mi naskus filojn: 13 ĉu
pri ili vi esperu, ĝis ili plenaĝiĝos? ĉu por ili vi atendu, ne
edziniĝante kun viro? Ne, miaj filinoj; estas tre maldolĉe al mi
pro vi, ĉar la mano de la Eternulo afliktis min. 14 Sed ili levis
sian voĉon kaj ploris plue. Kaj Orpa kisis sian bopatrinon, sed
Rut aliĝis al ŝi. 15 Kaj ĉi tiu diris: Jen via bofratino reiris
al sia gento kaj al siaj dioj; iru vi ankaŭ returne post via
bofratino. 16 Sed Rut diris: Ne petegu min, ke mi vin forlasu, aŭ
ke mi returnu min kaj ĉesu sekvi vin; ĉar kien vi iros, mi ankaŭ
iros, kaj kie vi noktos, mi ankaŭ noktos; via popolo ankaŭ estos
mia popolo, kaj via Dio estos mia Dio. 17 Sur la loko, kie vi
mortos, mi ankaŭ mortos, kaj tie oni min enterigos. La Eternulo
faru al mi tion kaj pli, se io krom la morto disigos min de vi.
18 Kiam Naomi vidis, ke ŝi firme decidis iri kun ŝi, tiam ŝi
ĉesis disputi kun ŝi. 19 Kaj ili ambaŭ iradis, ĝis ili alvenis en
Bet-Leĥemon. Kaj kiam ili eniris en Bet-Leĥemon, la tuta
loĝantaro de la urbo ekbruis pri ili, dirante: Ĉu tio estas
Naomi? 20 Kaj ŝi respondis al ili: Ne nomu min Naomi, nomu min
Mara; ĉar la Plejpotenculo faris al mi maldolĉegon; 21 kun
pleneco mi foriris, sed la Eternulo revenigis min malplena; kial
do vi nomus min Naomi, konsiderante, ke la Eternulo atestis
kontraŭ mi kaj la Plejpotenculo afliktis min? 22 Tiel Naomi
revenis, kaj kun ŝi ankaŭ Rut, la Moabidino, ŝia bofilino, kiu
revenis el la lando de Moab; kaj ili venis en Bet-Leĥemon je la
komenco de la rikolto de hordeo.

Ĉapitro 2

1 Naomi havis parencon de ŝia edzo, viron eminentan, el la
familio de Elimeleĥ; lia nomo estis Boaz. 2 Kaj la Moabidino Rut
diris al Naomi: Mi iros sur la kampon, kaj mi kolektos spikojn
post tiu, ĉe kiu mi trovos favoron. Kaj ŝi respondis: Iru, mia
filino. 3 Kaj ŝi foriris, kaj venis kaj kolektis post la
rikoltistoj. Kaj okazis, ke la parcelo de la kampo apartenis al
Boaz, kiu estis el la familio de Elimeleĥ. 4 Kaj jen Boaz venis
el Bet-Leĥem, kaj li salutis la rikoltistojn: La Eternulo estu
kun vi! Kaj ili respondis al li: La Eternulo vin benu! 5 Kaj Boaz
demandis sian serviston, la estron de la rikoltistoj: Kiu estas
ĉi tiu knabino? 6 Kaj la servisto, la estro de la rikoltistoj,
respondis kaj diris: Ŝi estas Moaba knabino, kiu revenis kun
Naomi el la lando de Moab; 7 ŝi diris: Permesu al mi, ke mi sekvu
kaj kolektu apud la garboj, post la rikoltistoj; kaj ŝi restis ĉi
tie de la mateno ĝis nun; ŝi ĵus sidiĝis en la dometo por iomete
da tempo. 8 Kaj Boaz diris al Rut: Ĉu vi aŭdas, mia filino? ne
iru kolekti sur la kampo de iu fremdulo, kaj ankaŭ ne foriru de
ĉi tie, sed restu ĉi tie kun miaj junulinoj; 9 rimarku la kampon,
kie ili rikoltas, kaj sekvu ilin; mi jam ordonis al la servistoj,
ke ili ne malhelpu vin; kaj kiam vi soifos, iru al la vazaro, kaj
trinku el tio, el kio la servistaro ĉerpas. 10 Ŝi ĵetis sin
vizaĝaltere, kaj diris al li: Kial do mi trovis favoron en viaj
okuloj, ke vi atentas min, kvankam mi estas fremdulino? 11 Kaj
Boaz respondis kaj diris al ŝi: Jam estas rakontita al mi ĉio,
kion vi faris al via bopatrino post la morto de via edzo: ke vi
forlasis viajn gepatrojn kaj vian naskiĝlandon, kaj iris al
popolo, kiun vi ne konis hieraŭ nek antaŭhieraŭ. 12 La Eternulo
rekompencu vin pro ĉi tiu faro, kaj via rekompenco estu plena de
la Eternulo, Dio de Izrael, sub kies flugiloj vi serĉis
protekton. 13 Kaj ŝi diris: Estus sufiĉe, ke mi trovu favoron en
viaj okuloj, mia sinjoro, ĉar vi konsolis min kaj parolis amike
al via sklavino, kvankam mi ne valoras esti egala al iu el viaj
sklavinoj. 14 Kaj en la horo de la manĝado Boaz diris al ŝi:
Alproksimiĝu kaj manĝu kune, vi ankaŭ povas trempi vian panon en
la vinagro. Kaj ŝi sidiĝis ĉe la flanko de la rikoltistoj; kaj
ili metis antaŭ ŝin rostitajn grajnojn, kaj ŝi manĝis kaj
satiĝis, kaj ankaŭ havis restaĵon. 15 Kiam ŝi leviĝis, por
kolekti, Boaz ordonis al siaj servistoj, dirante: Eĉ inter la
garboj lasu ŝin kolekti, kaj ne hontigu ŝin; 16 kaj vi ankaŭ
ŝajnigu al ŝi, ke vi postlasis la malgrandajn garbetojn, kaj vi
permesu al ŝi, ke ŝi kolektu ilin, kaj ne riproĉu ŝin. 17 Kaj ŝi
kolektadis sur la kampo ĝis la vespero, kaj ŝi draŝis tion, kion
ŝi kolektis, kaj tio estis ĉirkaŭ efo da hordeo. 18 Kaj ŝi levis
tion, kaj iris en la urbon; kaj ŝia bopatrino vidis tion, kion ŝi
kolektis; ŝi ankaŭ elprenis, kaj donis al ŝi la restaĵon, kiun ŝi
posedis de post sia satiĝo. 19 Ŝia bopatrino diris al ŝi: Kie vi
kolektis hodiaŭ? kaj kie vi amasigis? estu benata tiu, kiu vin
tiel favore akceptis! Ŝi rakontis al sia bopatrino, kie ŝi
laboris, kaj ŝi diris: La nomo de la viro, ĉe kiu mi laboris
hodiaŭ, estas Boaz. 20 Tiam Naomi diris al sia bofilino: Li estu
benata de la Eternulo, kiu ne fortiris Sian favoron for de la
vivantoj kaj de la mortintoj. Kaj Naomi plue diris al ŝi: La viro
estas nia parenco, unu el niaj savantoj. 21 Kaj Rut, la
Moabidino, diris: Li ankaŭ diris al mi: Restu kune kun miaj
servistoj, ĝis ili finos la tutan rikolton, kiu apartenas al mi.
22 Naomi respondis al sia bofilino Rut: Estos bone por vi, mia
filino, ke vi ĉiam iru kun liaj junulinoj, ĉar eble oni hontigus
vin, se vi irus aliloken. 23 Kaj ŝi kuniĝis kun la junulinoj de
Boaz, por kolekti, ĝis la fino de la rikolto de hordeo kaj de la
rikolto de tritiko; kaj poste ŝi loĝis kune kun sia bopatrino.

Ĉapitro 3

1 Naomi, ŝia bopatrino, diris al ŝi: Mia bofilino, mia celo
estas, ke mi trovu por vi ripozejon, kie pliboniĝos via stato. 2
Vidu nun, nia parenco Boaz, kun kies junulinoj vi kuniĝis,
ventumas hordeon dum ĉi tiu nokto en la draŝejo; 3 lavu do vin
kaj oleu vin kaj vestu vin per viaj plej bonaj vestoj, kaj iru en
la draŝejon; ne vidigu vin al la viro, antaŭ ol li finos manĝi
kaj trinki; 4 kaj kiam li kuŝiĝos, rimarku la lokon, kie li
kuŝas, iru tien, malkovru la piedparton de la kuŝejo, kaj kuŝiĝu;
kaj li diros al vi, kion vi devos fari. 5 Rut respondis al ŝi:
Kion vi diras al mi, tion mi faros. 6 Kaj ŝi iris en la draŝejon,
kaj faris tion, kion ŝia bopatrino ordonis al ŝi. 7 Kiam Boaz
estis manĝinta kaj trinkinta kaj gajiĝis, li iris por kuŝiĝi
malantaŭ grenamaso; kaj ŝi venis kviete, kaj malkovris la
piedparton de la kuŝejo, kaj kuŝiĝis. 8 En la noktomezo la viro
ektimiĝis; li turnis sin, kaj li ekvidis, ke virino kuŝas ĉe liaj
piedoj. 9 Li demandis: Kiu vi estas? Kaj ŝi respondis: Mi estas
Rut, via servistino; etendu vian mantelon sur vian servistinon,
ĉar vi estas savanto. 10 Kaj li diris: Estu benata de la
Eternulo, mia filino; via lasta piaĵo estas pli granda, ol la
unua, ĉar vi ne volas iri kun la junuloj, ĉu ili estas malriĉaj,
ĉu riĉaj. 11 Kaj nun, mia filino, ne timu; mi faros al vi ĉion,
kion vi petos de mi; ĉar estas sciate en la tuta urbo de mia
popolo, ke vi estas bravulino. 12 Kaj nun, kvankam vere mi estas
parenco, tamen ekzistas parenco pli proksima ol mi. 13 Restu ĉi
tie la nokton; kaj kiam venos la mateno, se la alia parenco
perfekte elaĉetos vin, lasu elaĉeti vin; sed se li ne volos vin
elaĉeti, tiam mi vin elaĉetos, kiel la Eternulo vivas. Kuŝu ĝis
la tagiĝo. 14 Kaj ŝi kuŝis ĉe liaj piedoj ĝis la tagiĝo; sed ŝi
leviĝis, antaŭ ol oni povis rekoni unu la alian. Kaj li diris: Mi
ne volas, ke iu sciiĝu, ke ĉi tiu virino estis en mia draŝejo. 15
Kaj li diris: Alportu la ŝalon, kiun vi havas sur vi, kaj tenu
ĝin. Ŝi ĝin tenis, kaj li enmezuris en ĝin ses mezurilojn da
hordeo kaj metis ĝin sur ŝin, kaj ŝi iris en la urbon. 16 Kiam ŝi
alvenis al sia bopatrino, ĉi tiu demandis: Kiel la afero iras ĉe
vi, mia filino? Kaj ŝi rakontis al ŝi ĉion, kion la viro faris al
ŝi. 17 Kaj ŝi diris plue: La ses mezurilojn da hordeo li ankaŭ
donis al mi; ĉar li diris al mi: Ne revenu malplena al via
bopatrino. 18 Kaj ĉi tiu diris: Restu, mia filino, ĝis vi
sciiĝos, kiel la afero finiĝis; ĉar tiu homo ne ripozos, ĝis la
afero estos finita hodiaŭ.

Ĉapitro 4

1 Boaz iris al la pordego de la urbo kaj sidiĝis tie. Kaj jen
preterpasas la parenco, pri kiu Boaz parolis. Kaj li diris:
Alproksimiĝu kaj sidiĝu ĉi tie, vi, tia-tia. Tiu alproksimiĝis
kaj sidiĝis. 2 Kaj Boaz prenis dek virojn el la plejaĝuloj de la
urbo, kaj diris: Sidiĝu ĉi tie. Kaj ili sidiĝis. 3 Kaj li diris
al la parenco: Tiun parcelon de la kampo, kiu apartenis al nia
frato Elimeleĥ, vendas Naomi, kiu revenis el la lando de Moab; 4
kaj mi decidis sciigi vin, dirante: Aĉetu en la ĉeesto de la
loĝantoj kaj en la ĉeesto de la plejaĝuloj de mia popolo. Se vi
volas elaĉeti, aĉetu nun; sed se vi ne volas elaĉeti, diru al mi,
por ke mi sciu; ĉar ne ekzistas iu alia por aĉeti, krom vi, kaj
mi estas via postproksimulo. Tiu diris: Mi volas elaĉeti. 5 Tiam
Boaz diris: Samtempe, kiam vi aĉetos la kampon el la mano de
Naomi kaj de Rut, la Moabidino, edzino de la mortinto, vi ankaŭ
prenos sur vin la devon restarigi la nomon de la mortinto al lia
heredaĵo. 6 Kaj la parenco diris: Mi ne povas elaĉeti al mi, por
ke mi ne pereigu mian propran heredaĵon; elaĉetu al vi mian
aĉetotaĵon, ĉar vere mi ne povas elaĉeti. 7 Sed de la antikva
tempo ekzistis kutimo en Izrael, pri elaĉetado kaj ŝanĝado, por
firmigi ĉion: oni detiras sian ŝuon kaj donas ĝin al sia
proksimulo; kaj tio estas la atesto en Izrael. 8 La parenco diris
al Boaz: Elaĉetu al vi; kaj li detiris sian ŝuon. 9 Kaj Boaz
diris al la plejaĝuloj kaj al la popolamaso: Hodiaŭ vi estas
atestantoj, ke mi aĉetis el la mano de Naomi ĉion, kio apartenis
al Elimeleĥ kaj al Kiljon kaj Maĥlon; 10 kaj ankaŭ Ruton, la
Moabidinon, la edzinon de Maĥlon, mi akiris al mi kiel edzinon,
por restarigi la nomon de la mortinto al lia heredaĵo, por ke la
nomo de la mortinto ne estingiĝu inter liaj fratoj kaj ĉe la
pordego de lia loko; vi estas atestantoj hodiaŭ. 11 Kaj la tuta
ĉeestantaro, kiu troviĝis ĉe la pordego, kiel ankaŭ la
plejaĝuloj, respondis: Ni estas atestantoj; la Eternulo faru, ke
la virino, kiu envenas en vian domon, estu simila al Raĥel kaj
Lea, kiuj ambaŭ starigis la domon de Izrael, kaj vi estu
sukcesplena en Efrata kaj akiru bonan nomon en Bet-Leĥem; 12 kaj
via domo estu sukcesplena, simile al la domo de Perec, kiun
naskis Tamar al Jehuda, el la idaro, kiun la Eternulo donos al vi
de tiu junulino. 13 Kaj Boaz prenis Ruton, kaj ŝi fariĝis lia
edzino; kaj li envenis al ŝi, kaj la Eternulo donis al ŝi
gravedecon, kaj ŝi naskis filon. 14 Kaj la virinoj diris al
Naomi: Benata estu la Eternulo, kiu ne lasis vin sen parenco
hodiaŭ, kaj li estu fama en Izrael; 15 kaj li estu al vi
ĝojiganto, kaj prizorganto de via maljuneco; ĉar via bofilino,
kiu amas vin kaj kiu estas al vi pli bona ol sep filoj, naskis
lin. 16 Kaj Naomi prenis la infanon kaj metis ĝin sur sian
bruston kaj fariĝis ĝia vartistino. 17 Kaj la najbarinoj donis al
li nomon, dirante: Filo naskiĝis al Naomi; kaj ili nomis lin
Obed. Li estas la patro de Jiŝaj, patro de David.

18 Kaj jen estas la generacioj de Perec: al Perec naskiĝis
Ĥecron, 19 al Ĥecron naskiĝis Ram, al Ram naskiĝis Aminadab, 20
al Aminadab naskiĝis Naĥŝon, al Naĥŝon naskiĝis Salma, 21 al
Salma naskiĝis Boaz, al Boaz naskiĝis Obed, 22 al Obed naskiĝis
Jiŝaj, kaj al Jiŝaj naskiĝis David.