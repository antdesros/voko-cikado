GENEZO

UNUA LIBRO DE MOSEO

Ĉapitro 1

1 En la komenco Dio kreis la ĉielon kaj la teron. 2 Kaj la tero
estis senforma kaj dezerta, kaj mallumo estis super la abismo;
kaj la spirito de Dio ŝvebis super la akvo. 3 Kaj Dio diris: Estu
lumo; kaj fariĝis lumo. 4 Kaj Dio vidis la lumon, ke ĝi estas
bona; kaj Dio apartigis la lumon de la mallumo. 5 Kaj Dio nomis
la lumon Tago, kaj la mallumon Li nomis Nokto. Kaj estis vespero,
kaj estis mateno, unu tago.

6 Kaj Dio diris: Estu firmaĵo inter la akvo, kaj ĝi apartigu
akvon de akvo. 7 Kaj Dio kreis la firmaĵon, kaj apartigis la
akvon, kiu estas sub la firmaĵo, de la akvo, kiu estas super la
firmaĵo; kaj fariĝis tiel. 8 Kaj Dio nomis la firmaĵon Ĉielo. Kaj
estis vespero, kaj estis mateno, la dua tago.

9 Kaj Dio diris: Kolektiĝu la akvo de sub la ĉielo en unu lokon,
kaj aperu la sekaĵo; kaj fariĝis tiel. 10 Kaj Dio nomis la
sekaĵon Tero, kaj la kolektiĝojn de la akvo Li nomis Maroj. Kaj
Dio vidis, ke ĝi estas bona. 11 Kaj Dio diris: Kreskigu la tero
verdaĵon, herbon, kiu naskas semon, fruktarbon, kiu donas laŭ sia
speco frukton, kies semo estas en ĝi mem, sur la tero; kaj
fariĝis tiel. 12 Kaj la tero elkreskigis verdaĵon, herbon, kiu
naskas semon laŭ sia speco, kaj arbon, kiu donas frukton, kies
semo estas en ĝi mem laŭ sia speco. Kaj Dio vidis, ke ĝi estas
bona. 13 Kaj estis vespero, kaj estis mateno, la tria tago.

14 Kaj Dio diris: Estu lumaĵoj en la ĉiela firmaĵo, por apartigi
la tagon de la nokto, kaj ili prezentu signojn, tempojn, tagojn,
kaj jarojn; 15 kaj ili estu lumaĵoj en la ĉiela firmaĵo, por lumi
super la tero; kaj fariĝis tiel. 16 Kaj Dio faris la du grandajn
lumaĵojn: la pli grandan lumaĵon, por regi la tagon, kaj la
malpli grandan lumaĵon, por regi la nokton, kaj la stelojn. 17
Kaj Dio starigis ilin sur la ĉiela firmaĵo, por ke ili lumu sur
la teron, 18 kaj por ke ili regu la tagon kaj la nokton kaj faru
diferencon inter la lumo kaj la mallumo. Kaj Dio vidis, ke ĝi
estas bona. 19 Kaj estis vespero, kaj estis mateno, la kvara
tago.

20 Kaj Dio diris: La akvo aperigu moviĝantaĵojn, vivajn estaĵojn,
kaj birdoj ekflugu super la tero, sub la ĉiela firmaĵo. 21 Kaj
Dio kreis la grandajn balenojn, kaj ĉiujn vivajn estaĵojn
moviĝantajn, kiujn aperigis la akvo, laŭ ilia speco, kaj ĉiujn
flugilhavajn birdojn laŭ ilia speco. Kaj Dio vidis, ke ĝi estas
bona. 22 Kaj Dio ilin benis, dirante: Fruktu kaj multiĝu, kaj
plenigu la akvon en la maroj, kaj la birdoj multiĝu sur la tero.
23 Kaj estis vespero, kaj estis mateno, la kvina tago.

24 Kaj Dio diris: La tero aperigu vivajn estaĵojn, laŭ ilia
speco, brutojn kaj rampaĵojn kaj surterajn bestojn, laŭ ilia
speco; kaj fariĝis tiel. 25 Kaj Dio kreis la bestojn de la tero,
laŭ ilia speco, kaj la brutojn, laŭ ilia speco, kaj ĉiujn
rampaĵojn de la tero, laŭ ilia speco. Kaj Dio vidis, ke ĝi estas
bona. 26 Kaj Dio diris: Ni kreu homon laŭ Nia bildo, similan al
Ni; kaj ili regu super la fiŝoj de la maro kaj super la birdoj de
la ĉielo kaj super la brutoj, kaj super ĉiuj rampaĵoj, kiuj
rampas sur la tero. 27 Kaj Dio kreis la homon laŭ Sia bildo, laŭ
la bildo de Dio Li kreis lin; en formo de viro kaj virino Li
kreis ilin. 28 Kaj Dio benis ilin, kaj Dio diris al ili: Fruktu
kaj multiĝu, kaj plenigu la teron kaj submetu ĝin al vi, kaj regu
super la fiŝoj de la maro kaj super la birdoj de la ĉielo, kaj
super ĉiuj bestoj, kiuj moviĝas sur la tero. 29 Kaj Dio diris:
Jen Mi donis al vi ĉiujn herbojn, kiuj semas semon, kiuj troviĝas
sur la tuta tero, kaj ĉiujn arbojn, kiuj havas en si arban
frukton, kiu semas semon; tio estu por vi manĝaĵo. 30 Kaj al ĉiuj
bestoj de la tero kaj al ĉiuj birdoj de la ĉielo kaj al ĉiuj
rampaĵoj sur la tero, kiuj havas en si vivan animon, la tutan
verdan herbaĵon kiel manĝaĵon. Kaj fariĝis tiel. 31 Kaj Dio
rigardis ĉion, kion Li kreis, kaj vidis, ke ĝi estas tre bona.
Kaj estis vespero, kaj estis mateno, la sesa tago.

Ĉapitro 2

1 Kaj estis finitaj la ĉielo kaj la tero kaj ĉiuj iliaj
apartenaĵoj. 2 Kaj Dio finis en la sepa tago Sian laboron, kiun
Li faris, kaj Li ripozis en la sepa tago de la tuta laboro, kiun
Li faris. 3 Kaj Dio benis la sepan tagon kaj sanktigis ĝin, ĉar
en ĝi Li ripozis de Sia tuta laboro, kiun Li faris kreante.

4 Tia estas la naskiĝo de la ĉielo kaj la tero, kiam ili estis
kreitaj, kiam Dio la Eternulo faris la teron kaj la ĉielon. 5 Kaj
nenia kampa arbetaĵo ankoraŭ estis sur la tero, kaj nenia kampa
herbo ankoraŭ kreskis, ĉar Dio la Eternulo ne pluvigis sur la
teron, kaj ne ekzistis homo, por prilabori la teron. 6 Sed nebulo
leviĝadis de la tero kaj donadis malsekecon al la tuta supraĵo de
la tero. 7 Kaj Dio la Eternulo kreis la homon el polvo de la
tero, kaj Li enblovis en lian nazon spiron de vivo, kaj la homo
fariĝis viva animo. 8 Kaj Dio la Eternulo plantis ĝardenon en
Eden en la Oriento, kaj Li metis tien la homon, kiun Li kreis. 9
Kaj Dio la Eternulo elkreskigis el la tero ĉiun arbon ĉarman por
la vido kaj bonan por la manĝo, kaj la arbon de vivo en la mezo
de la ĝardeno, kaj la arbon de sciado pri bono kaj malbono. 10
Kaj rivero eliras el Eden, por akvoprovizi la ĝardenon, kaj de
tie ĝi dividiĝas kaj fariĝas kvar ĉefpartoj. 11 La nomo de unu
estas Piŝon; ĝi estas tiu, kiu ĉirkaŭas la tutan landon Ĥavila,
kie estas la oro. 12 Kaj la oro de tiu lando estas bona; tie
troviĝas bedelio kaj la ŝtono onikso. 13 Kaj la nomo de la dua
rivero estas Giĥon; ĝi estas tiu, kiu ĉirkaŭas la tutan landon
Etiopujo. 14 Kaj la nomo de la tria rivero estas Ĥidekel; ĝi
estas tiu, kiu fluas antaŭ Asirio. Kaj la kvara rivero estas
Eŭfrato. 15 Kaj Dio la Eternulo prenis la homon kaj enloĝigis lin
en la ĝardeno Edena, por ke li prilaboradu ĝin kaj gardu ĝin. 16
Kaj Dio la Eternulo ordonis al la homo, dirante: De ĉiu arbo de
la ĝardeno vi manĝu; 17 sed de la arbo de sciado pri bono kaj
malbono vi ne manĝu, ĉar en la tago, en kiu vi manĝos de ĝi, vi
mortos.

18 Kaj Dio la Eternulo diris: Ne estas bone, ke la homo estu
sola; Mi kreos al li helpanton similan al li. 19 Kaj Dio la
Eternulo kreis el la tero ĉiujn bestojn de la kampo kaj ĉiujn
birdojn de la ĉielo, kaj venigis ilin al la homo, por vidi, kiel
li nomos ilin; kaj kiel la homo nomis ĉiun vivan estaĵon, tiel
restis ĝia nomo. 20 Kaj la homo donis nomojn al ĉiuj brutoj kaj
al la birdoj de la ĉielo kaj al ĉiuj bestoj de la kampo; sed por
la homo ne troviĝis helpanto simila al li. 21 Kaj Dio la Eternulo
faligis profundan dormon sur la homon, kaj ĉi tiu endormiĝis; kaj
Li prenis unu el liaj ripoj kaj fermis la lokon per karno. 22 Kaj
Dio la Eternulo konstruis el la ripo, kiun Li prenis de la homo,
virinon, kaj Li venigis ŝin al la homo. 23 Kaj la homo diris: Jen
nun ŝi estas osto el miaj ostoj kaj karno el mia karno; ŝi estu
nomata Virino, ĉar el Viro ŝi estas prenita. 24 Tial viro
forlasos sian patron kaj sian patrinon, kaj aliĝos al sia edzino,
kaj ili estos unu karno. 25 Kaj ili ambaŭ estis nudaj, la homo
kaj lia edzino, kaj ili ne hontis.

Ĉapitro 3

1 Kaj la serpento estis pli ruza, ol ĉiuj kampaj bestoj, kiujn
kreis Dio la Eternulo. Kaj ĝi diris al la virino: Ĉu Dio diris,
ke vi ne manĝu de ĉiuj arboj de la ĝardeno? 2 Kaj la virino diris
al la serpento: La fruktojn de la arboj de la ĝardeno ni povas
manĝi; 3 sed pri la fruktoj de la arbo, kiu estas en la mezo de
la ĝardeno, Dio diris: Ne manĝu ion de ili kaj ne tuŝu ilin, por
ke vi ne mortu. 4 Kaj la serpento diris al la virino: Ne, vi ne
mortos; 5 sed Dio scias, ke en la tago, en kiu vi manĝos ion de
ili, malfermiĝos viaj okuloj kaj vi estos kiel Dio, vi scios
bonon kaj malbonon. 6 Kaj la virino vidis, ke la arbo estas bona
por manĝi kaj ĝi estas ĉarma por la okuloj, kaj la arbo estas
dezirinda por saĝiĝi; kaj ŝi prenis de ĝiaj fruktoj, kaj ŝi
manĝis, kaj ŝi donis kune ankaŭ al sia edzo, kaj li manĝis. 7 Kaj
malfermiĝis la okuloj de ili ambaŭ, kaj ili sciiĝis, ke ili estas
nudaj; kaj ili kunkudris foliojn de figarbo kaj faris al si
zonaĵojn. 8 Kaj ili aŭdis la voĉon de Dio la Eternulo, kiu marŝis
en la ĝardeno dum la malvarmeto de la tago; kaj Adam kaj lia
edzino kaŝiĝis de Dio la Eternulo inter la arboj de la ĝardeno. 9
Kaj Dio la Eternulo vokis Adamon, kaj diris al li: Kie vi estas?
10 Kaj tiu diris: Vian voĉon mi aŭdis en la ĝardeno, kaj mi
ektimis, ĉar mi estas nuda; kaj mi kaŝis min. 11 Kaj Dio diris:
Kiu diris al vi, ke vi estas nuda? ĉu vi ne manĝis de la arbo,
pri kiu Mi ordonis al vi, ke vi ne manĝu de ĝi? 12 Kaj Adam
diris: La edzino, kiun Vi donis al mi kiel kunulinon, ŝi donis al
mi de la arbo, kaj mi manĝis. 13 Kaj Dio la Eternulo diris al la
virino: Kial vi tion faris? Kaj la virino diris: La serpento
tromplogis min, kaj mi manĝis. 14 Kaj Dio la Eternulo diris al la
serpento: Ĉar vi tion faris, tial estu malbenita inter ĉiuj
brutoj kaj inter ĉiuj bestoj de la kampo; sur via ventro vi
irados kaj teron vi manĝados dum via tuta vivo. 15 Kaj Mi metos
malamikecon inter vi kaj la virino kaj inter via idaro kaj ŝia
idaro; ĝi frapados vian kapon, kaj vi pikados ĝian kalkanon. 16
Al la virino Li diris: Mi multigos viajn suferojn dum via
gravedeco; en doloro vi naskados infanojn; kaj al via viro vi vin
tiros, kaj li regos super vi. 17 Kaj al Adam Li diris: Ĉar vi
obeis la voĉon de via edzino, kaj vi manĝis de la arbo, pri kiu
Mi ordonis al vi, dirante, ke vi ne manĝu de ĝi, tial malbenita
estu la tero pro vi; kun suferoj vi manĝados de ĝi dum via tuta
vivo. 18 Kaj dornojn kaj pikaĵojn ĝi kreskigos por vi, kaj vi
manĝados herbojn de la kampo. 19 En la ŝvito de via vizaĝo vi
manĝados panon, ĝis vi revenos en la teron, el kiu vi estas
prenita; ĉar vi estas polvo kaj refariĝos polvo. 20 Kaj Adam
donis al sia edzino la nomon Eva, ĉar ŝi estis patrino de ĉiuj
vivantoj. 21 Kaj Dio la Eternulo faris por Adam kaj por lia
edzino vestojn el felo, kaj Li vestis ilin.

22 Kaj Dio la Eternulo diris: Jen Adam fariĝis kiel unu el Ni,
sciante bonon kaj malbonon; nun eble li etendos sian manon kaj
prenos ankaŭ de la arbo de vivo kaj manĝos kaj vivos eterne. 23
Kaj Dio la Eternulo eligis lin el la Edena ĝardeno, por ke li
prilaboradu la teron, el kiu li estis prenita. 24 Kaj Li elpelis
Adamon, kaj lokis antaŭ la Edena ĝardeno la kerubon kaj la
turniĝantan flaman glavon, por gardi la vojon al la arbo de vivo.

Ĉapitro 4

1 Kaj Adam ekkonis Evan, sian edzinon, kaj ŝi gravediĝis, kaj ŝi
naskis Kainon; kaj ŝi diris: Mi akiris homon de la Eternulo. 2
Kaj plue ŝi naskis lian fraton Habel. Kaj Habel fariĝis
ŝafpaŝtisto, kaj Kain fariĝis terlaboristo. 3 Kaj post ia tempo
fariĝis, ke Kain alportis el la fruktoj de la tero donacoferon al
la Eternulo. 4 Kaj Habel ankaŭ alportis el la unuenaskitoj de
siaj ŝafoj kaj el ilia graso. Kaj la Eternulo atentis Habelon kaj
lian donacoferon; 5 sed Kainon kaj lian donacoferon Li ne
atentis. Kaj Kain tre ekkoleris, kaj lia vizaĝo kliniĝis. 6 Kaj
la Eternulo diris al Kain: Kial vi koleras? kaj kial kliniĝis via
vizaĝo? 7 Ja se vi agos bone, vi estos forta; sed se vi agos
malbone, la peko kuŝos ĉe la pordo, kaj vin ĝi aspiros, sed vi
regu super ĝi. 8 Kaj Kain parolis kun sia frato Habel; kaj kiam
ili estis sur la kampo, Kain leviĝis kontraŭ sian fraton Habel
kaj mortigis lin. 9 Kaj la Eternulo diris al Kain: Kie estas via
frato Habel? Kaj tiu diris: Mi ne scias; ĉu mi estas gardisto de
mia frato? 10 Kaj Li diris: Kion vi faris? la voĉo de la sango de
via frato krias al Mi de la tero. 11 Kaj nun estu malbenita de
sur la tero, kiu malfermis sian buŝon, por preni la sangon de via
frato el via mano. 12 Kiam vi prilaboros la teron, ĝi ne plu
donos al vi sian forton; vaganto kaj forkuranto vi estos sur la
tero. 13 Kaj Kain diris al la Eternulo: Pli granda estas mia
puno, ol kiom mi povos elporti. 14 Jen Vi forpelas min hodiaŭ de
sur la tero, kaj mi devas min kaŝi de antaŭ Via vizaĝo, kaj mi
estos vaganto kaj forkuranto sur la tero, kaj iu ajn, kiu min
renkontos, mortigos min. 15 Kaj la Eternulo diris al li: Sciu, ke
al iu, kiu mortigos Kainon, estos venĝite sepoble. Kaj la
Eternulo faris sur Kain signon, ke ne mortigu lin iu, kiu lin
renkontos.

16 Kaj Kain foriris de antaŭ la Eternulo, kaj loĝiĝis en la lando
Nod, oriente de Eden. 17 Kaj Kain ekkonis sian edzinon, kaj ŝi
gravediĝis, kaj ŝi naskis Ĥanoĥon. Kaj li konstruis urbon, kaj li
donis al la urbo nomon laŭ la nomo de sia filo: Ĥanoĥ. 18 Kaj al
Ĥanoĥ naskiĝis Irad, kaj al Irad naskiĝis Meĥujael, kaj al
Meĥujael naskiĝis Metuŝael, kaj al Metuŝael naskiĝis Lemeĥ. 19
Kaj Lemeĥ prenis al si du edzinojn: unu havis la nomon Ada, kaj
la dua havis la nomon Cila. 20 Kaj Ada naskis Jabalon; li estis
la patro de tiuj, kiuj loĝas en tendoj kaj paŝtas brutojn. 21 Kaj
la nomo de lia frato estis Jubal; li estis la patro de ĉiuj, kiuj
ludas harpon kaj fluton. 22 Cila ankaŭ naskis Tubal-Kainon,
forĝanton de diversaj majstraĵoj el kupro kaj fero. Kaj la
fratino de Tubal-Kain estis Naama. 23 Kaj Lemeĥ diris al siaj
edzinoj Ada kaj Cila:

     Aŭskultu mian voĉon, edzinoj de Lemeĥ,
     Atentu mian parolon!
     Ĉar viron mi mortigis por vundo al mi
     Kaj junulon por tubero al mi;
24   Se sepoble estos venĝite por Kain,
     Por Lemeĥ estos sepdek-sepoble.

25 Kaj denove Adam ekkonis sian edzinon, kaj ŝi naskis filon, kaj
donis al li la nomon Set: Ĉar Dio metis al mi alian semon
anstataŭ Habel, kiun mortigis Kain. 26 Kaj al Set ankaŭ naskiĝis
filo, kaj li donis al li la nomon Enoŝ. Tiam oni komencis
alvokadi la nomon de la Eternulo.

Ĉapitro 5

1 Jen estas la libro de naskoj de Adam. Kiam Dio kreis la homon,
Li faris lin laŭ la bildo de Dio; 2 kiel viron kaj virinon Li
kreis ilin, kaj Li benis ilin kaj donis al ili la nomon Homo en
la tago de ilia naskiĝo. 3 Kaj Adam vivis cent tridek jarojn, kaj
al li naskiĝis filo laŭ lia bildo kaj simileco, kaj li donis al
li la nomon Set. 4 Kaj Adam vivis, post kiam naskiĝis al li Set,
okcent jarojn, kaj naskiĝis al li filoj kaj filinoj. 5 Kaj la
tuta vivo, kiun travivis Adam, estis naŭcent tridek jaroj, kaj li
mortis.

6 Kaj Set vivis cent kvin jarojn, kaj naskiĝis al li Enoŝ. 7 Kaj
Set vivis, post kiam naskiĝis al li Enoŝ, okcent sep jarojn, kaj
naskiĝis al li filoj kaj filinoj. 8 Kaj la tuta vivo de Set estis
naŭcent dek du jaroj, kaj li mortis.

9 Kaj Enoŝ vivis naŭdek jarojn, kaj naskiĝis al li Kenan. 10 Kaj
Enoŝ vivis, post kiam naskiĝis al li Kenan, okcent dek kvin
jarojn, kaj naskiĝis al li filoj kaj filinoj. 11 Kaj la tuta vivo
de Enoŝ estis naŭcent kvin jaroj, kaj li mortis.

12 Kaj Kenan vivis sepdek jarojn, kaj naskiĝis al li Mahalalel.
13 Kaj Kenan vivis, post kiam naskiĝis al li Mahalalel, okcent
kvardek jarojn, kaj naskiĝis al li filoj kaj filinoj. 14 Kaj la
tuta vivo de Kenan estis naŭcent dek jaroj, kaj li mortis.

15 Kaj Mahalalel vivis sesdek kvin jarojn, kaj naskiĝis al li
Jared. 16 Kaj Mahalalel vivis, post kiam naskiĝis al li Jared,
okcent tridek jarojn, kaj naskiĝis al li filoj kaj filinoj. 17
Kaj la tuta vivo de Mahalalel estis okcent naŭdek kvin jaroj, kaj
li mortis.

18 Kaj Jared vivis cent sesdek du jarojn, kaj naskiĝis al li
Ĥanoĥ. 19 Kaj Jared vivis, post kiam naskiĝis al li Ĥanoĥ, okcent
jarojn, kaj naskiĝis al li filoj kaj filinoj. 20 Kaj la tuta vivo
de Jared estis naŭcent sesdek du jaroj, kaj li mortis.

21 Kaj Ĥanoĥ vivis sesdek kvin jarojn, kaj naskiĝis al li
Metuŝelaĥ. 22 Kaj Ĥanoĥ iradis kun Dio, post kiam naskiĝis al li
Metuŝelaĥ, tricent jarojn, kaj naskiĝis al li filoj kaj filinoj.
23 Kaj la tuta vivo de Ĥanoĥ estis tricent sesdek kvin jaroj. 24
Kaj Ĥanoĥ iradis kun Dio; kaj li malaperis, ĉar Dio lin prenis.

25 Kaj Metuŝelaĥ vivis cent okdek sep jarojn, kaj naskiĝis al li
Lemeĥ. 26 Kaj Metuŝelaĥ vivis, post kiam naskiĝis al li Lemeĥ,
sepcent okdek du jarojn, kaj naskiĝis al li filoj kaj filinoj. 27
Kaj la tuta vivo de Metuŝelaĥ estis naŭcent sesdek naŭ jaroj, kaj
li mortis.

28 Kaj Lemeĥ vivis cent okdek du jarojn, kaj naskiĝis al li filo.
29 Kaj li donis al li la nomon Noa, dirante: Ĉi tiu konsolos nin
en niaj faroj kaj en la laboroj de niaj manoj sur la tero, kiun
la Eternulo malbenis. 30 Kaj Lemeĥ vivis, post kiam naskiĝis al
li Noa, kvincent naŭdek kvin jarojn, kaj naskiĝis al li filoj kaj
filinoj. 31 Kaj la tuta vivo de Lemeĥ estis sepcent sepdek sep
jaroj, kaj li mortis.

32 Kaj Noa havis la aĝon de kvincent jaroj, kaj al Noa naskiĝis
Ŝem, Ĥam, kaj Jafet.

Ĉapitro 6

1 Kaj kiam la homoj komencis multiĝi sur la tero kaj al ili
naskiĝis filinoj, 2 tiam la filoj de Dio vidis la filinojn de la
homoj, ke ili estas belaj; kaj ili prenis al si edzinojn el ĉiuj,
kiujn ili elektis. 3 Kaj la Eternulo diris: Ne regos Mia spirito
inter la homoj eterne, pro iliaj pekoj, ĉar ili estas karno; ilia
vivo estu cent dudek jaroj. 4 Gigantoj estis sur la tero en tiu
tempo, eĉ post kiam la filoj de Dio venis al la filinoj de la
homoj kaj ĉi tiuj naskis al ili. Tio estis la fortuloj, tre famaj
de plej antikva tempo. 5 Kaj la Eternulo vidis, ke granda estas
la malboneco de la homoj sur la tero kaj ke ĉiuj pensoj kaj
intencoj de iliaj koroj estas nur malbono en ĉiu tempo; 6 tiam la
Eternulo pentis, ke Li kreis la homon sur la tero, kaj Li
afliktiĝis en Sia koro. 7 Kaj la Eternulo diris: Mi ekstermos de
sur la tero la homon, kiun Mi kreis, de la homo ĝis la brutoj,
ĝis la rampaĵoj, kaj ĝis la birdoj de la ĉielo; ĉar Mi pentas, ke
Mi ilin kreis. 8 Sed Noa akiris plaĉon en la okuloj de la
Eternulo.

9 Jen estas la historio de Noa: Noa estis homo virta kaj
senmakula en sia generacio; kun Dio Noa iradis. 10 Kaj naskiĝis
al Noa tri filoj: Ŝem, Ĥam, kaj Jafet. 11 Kaj la tero malvirtiĝis
antaŭ Dio, kaj la tero pleniĝis de maljustaĵoj. 12 Kaj Dio vidis
la teron, ke ĝi malvirtiĝis, ĉar ĉiu karno malvirtigis sian vojon
sur la tero.

13 Kaj Dio diris al Noa: La fino de ĉiu karno venis antaŭ Min,
ĉar la tero pleniĝis de maljustaĵoj per ili, kaj jen Mi pereigos
ilin kun la tero. 14 Faru al vi arkeon el ligno gofera;
apartaĵojn faru en la arkeo, kaj ŝmiru ĝin per peĉo interne kaj
ekstere. 15 Kaj faru ĝin tiamaniere: tricent ulnoj estu la longo
de la arkeo, kvindek ulnoj ĝia larĝo, kaj tridek ulnoj ĝia alto.
16 Fenestron faru en la arkeo, supre, kun la alto de unu ulno,
kaj la pordon de la arkeo vi faros en la flanko; malsupran
spacon, duan spacon, kaj trian spacon faru en ĝi. 17 Kaj jen Mi
venigos akvan diluvon sur la teron, por ekstermi ĉiun karnon, kiu
havas en si spiriton de vivo sub la ĉielo; ĉio, kio estas sur la
tero, pereos. 18 Kaj Mi starigos Mian interligon kun vi; kaj vi
eniros en la arkeon, vi kaj viaj filoj kaj via edzino kaj la
edzinoj de viaj filoj kune kun vi. 19 Kaj el ĉiuj vivaĵoj, el ĉiu
karno, enkonduku po unu paro el ĉiuj en la arkeon, ke ili restu
vivaj kun vi; virbesto kaj virinbesto ili estu. 20 El la birdoj
laŭ iliaj specoj, kaj el la brutoj laŭ iliaj specoj, el ĉiuj
rampaĵoj de la tero laŭ iliaj specoj, po paro el ĉiuj eniru kun
vi, por resti vivaj. 21 Kaj vi prenu al vi el ĉiuj manĝaĵoj, kiuj
estas manĝataj, kaj kolektu al vi; kaj ĝi estu por vi kaj por ili
por manĝi. 22 Kaj Noa tion faris; ĉion, kiel Dio al li ordonis,
tiel li faris.

Ĉapitro 7

1 Kaj la Eternulo diris al Noa: Eniru vi kaj via tuta familio en
la arkeon, ĉar vin Mi vidis, ke vi estas virtulo antaŭ Mi en ĉi
tiu generacio. 2 El ĉiuj brutoj puraj prenu al vi po sep paroj,
virbestojn kaj iliajn inojn; kaj el la brutoj, kiuj ne estas
puraj, po du, virbeston kaj ĝian inon. 3 Ankaŭ el la birdoj de la
ĉielo po sep paroj, virbestojn kaj virinbestojn, por ke semo
restu sur la tuta tero. 4 Ĉar post sep tagoj Mi pluvigos sur la
teron dum kvardek tagoj kaj kvardek noktoj, kaj Mi ekstermos de
sur la tero ĉiujn ekzistaĵojn, kiujn Mi kreis. 5 Kaj Noa faris
ĉion, kion la Eternulo al li ordonis.

6 Kaj Noa havis la aĝon de sescent jaroj, kiam la akva diluvo
venis sur la teron. 7 Kaj eniris Noa kaj liaj filoj kaj lia
edzino kaj la edzinoj de liaj filoj kune kun li en la arkeon, pro
la akvo de la diluvo. 8 El la brutoj puraj, kaj el la brutoj,
kiuj ne estas puraj, kaj el la birdoj, kaj el ĉiuj rampaĵoj sur
la tero, 9 po unu paro venis al Noa en la arkeon, virbesto kaj
ino, kiel Dio ordonis al Noa. 10 Kaj kiam pasis la sep tagoj, la
diluva akvo venis sur la teron. 11 En la sescenta jaro de la vivo
de Noa, en la dua monato, en la dek-sepa tago de la monato, en
tiu tago disfendiĝis ĉiuj fontoj de la granda abismo kaj la
aperturoj de la ĉielo malfermiĝis. 12 Kaj estis pluvo sur la tero
dum kvardek tagoj kaj kvardek noktoj. 13 Ĝuste en tiu tago eniris
en la arkeon Noa, kaj Ŝem kaj Ĥam kaj Jafet, la filoj de Noa, kaj
la edzino de Noa, kaj la tri edzinoj de liaj filoj kune kun ili;
14 ili, kaj ĉiuj bestoj laŭ siaj specoj, kaj ĉiuj brutoj laŭ siaj
specoj, kaj ĉiuj rampaĵoj, kiuj rampas sur la tero, laŭ siaj
specoj, kaj ĉiuj flugaĵoj laŭ siaj specoj, ĉiuj birdoj, ĉiuj
flugilhavantoj. 15 Kaj eniris al Noa en la arkeon po du el ĉiu
karno, kiu havas en si spiriton de vivo. 16 Kaj la venintoj,
virbesto kaj ino el ĉiu karno, eniris, kiel ordonis al ili Dio;
kaj la Eternulo fermis post ili. 17 Kaj estis diluvo dum kvardek
tagoj sur la tero; kaj multiĝis la akvo kaj levis la arkeon, kaj
ĝi estis alte super la tero. 18 Kaj la akvo fortiĝis sur la tero,
kaj la arkeo naĝis sur la supraĵo de la akvo. 19 Kaj la akvo
treege fortiĝis kaj tre multiĝis sur la tero; kaj kovriĝis ĉiuj
altaj montoj, kiuj estas sub la ĉielo. 20 Dek kvin ulnojn pli
alte leviĝis la akvo kaj kovris la montojn. 21 Kaj pereis ĉiu
karno, kiu moviĝas sur la tero, la birdoj kaj la brutoj kaj la
bestoj, kaj ĉiuj rampaĵoj, kiuj rampas sur la tero, kaj ĉiuj
homoj. 22 Ĉio, kio havis en si spiriton de vivo, el ĉio, kio
estis sur la seka tero, mortis. 23 Kaj ekstermiĝis ĉiuj
ekzistaĵoj, kiuj estis sur la tero, de homo ĝis brutoj kaj
rampaĵoj kaj birdoj de la ĉielo; ili ekstermiĝis de sur la tero;
kaj restis nur Noa kaj kio estis kun li en la arkeo. 24 Kaj la
akvo okupis la teron dum cent kvindek tagoj.

Ĉapitro 8

1 Kaj Dio rememoris Noan, kaj ĉiujn bestojn kaj ĉiujn brutojn,
kiuj estis kun li en la arkeo; kaj Dio venigis venton sur la
teron, kaj la akvo kvietiĝis. 2 Kaj fermiĝis la fontoj de la
abismo kaj la aperturoj de la ĉielo, kaj ĉesiĝis la pluvo el la
ĉielo. 3 Kaj iom post iom reforiĝis la akvo de sur la tero, kaj
la akvo komencis malmultiĝi post la paso de cent kvindek tagoj. 4
Kaj la arkeo haltis en la sepa monato, en la dek-sepa tago de la
monato, sur la montoj Ararat. 5 Kaj la akvo konstante
malpliiĝadis ĝis la deka monato; en la unua tago de la deka
monato montriĝis la suproj de la montoj. 6 Kaj post kvardek tagoj
Noa malfermis la fenestron de la arkeo, kiun li faris. 7 Kaj li
ellasis korvon, kaj ĝi elflugis, forflugadis kaj revenadis, ĝis
forsekiĝis la akvo sur la tero. 8 Kaj li ellasis de si kolombon,
por vidi, ĉu jam malfortiĝis la akvo sur la tero. 9 Sed la
kolombo ne trovis ripozejon por siaj piedoj, kaj ĝi revenis al li
en la arkeon, ĉar akvo estis sur la supraĵo de la tuta tero. Kaj
li etendis sian manon kaj prenis la kolombon kaj envenigis ĝin al
si en la arkeon. 10 Kaj li atendis ankoraŭ aliajn sep tagojn, kaj
li denove ellasis la kolombon el la arkeo. 11 Kaj revenis al li
la kolombo en tempo vespera, kaj jen ĝi havis en sia buŝo
deŝiritan folion de olivarbo; kaj Noa konvinkiĝis, ke la akvo
malfortiĝis sur la tero. 12 Kaj li atendis ankoraŭ aliajn sep
tagojn, kaj li ellasis la kolombon, kaj ĉi tiu jam ne plu revenis
al li. 13 Kaj en la sescent-unua jaro, en la unua tago de la unua
monato, forsekiĝis la akvo sur la tero; kaj Noa malfermis la
tegmenton de la arkeo, kaj li vidis, ke sekiĝis la supraĵo de la
tero. 14 Kaj en la dua monato, en la dudek-sepa tago de la
monato, la tero elsekiĝis.

15 Kaj Dio diris al Noa jene: 16 Eliru el la arkeo, vi kaj via
edzino kaj viaj filoj kaj la edzinoj de viaj filoj kune kun vi;
17 ĉiujn bestojn, kiuj estas kun vi, el ĉiu karno, el la birdoj
kaj brutoj, kaj el ĉiuj rampaĵoj, kiuj rampas sur la tero,
elirigu kune kun vi; kaj ili moviĝu sur la tero kaj fruktu kaj
multiĝu sur la tero. 18 Kaj eliris Noa kaj liaj filoj kaj lia
edzino kaj la edzinoj de liaj filoj kune kun li. 19 Ĉiuj bestoj,
ĉiuj rampaĵoj, kaj ĉiuj birdoj, ĉio, kio moviĝas sur la tero, laŭ
siaj familioj, eliris el la arkeo. 20 Kaj Noa konstruis altaron
al la Eternulo, kaj li prenis el ĉiuj puraj brutoj kaj el ĉiuj
puraj birdoj kaj oferis bruloferojn sur la altaro. 21 Kaj la
Eternulo flaris la agrablan odoron, kaj la Eternulo diris en Sia
koro: Mi ne plu malbenos la teron pro la homo, ĉar la penso de la
homa koro estas malbona jam de lia juneco; kaj Mi ne batos plu
ĉion vivantan, kiel Mi faris. 22 De nun tiel longe, kiel la tero
ekzistos, semado kaj rikoltado, malvarmo kaj varmo, somero kaj
vintro, tago kaj nokto ne ĉesiĝos.

Ĉapitro 9

1 Kaj Dio benis Noan kaj liajn filojn, kaj diris al ili: Fruktu
kaj multiĝu, kaj plenigu la teron. 2 Kaj ili timu vin kaj tremu
antaŭ vi, ĉiuj bestoj de la tero kaj ĉiuj birdoj de la ĉielo,
ĉio, kio moviĝas sur la tero, kaj ĉiuj fiŝoj de la maro; en viajn
manojn ili estas transdonitaj. 3 Ĉio, kio moviĝas kaj vivas,
servu al vi kiel manĝaĵo; kiel verdan herbon, Mi donis al vi
ĉion. 4 Nur karnon kune kun ĝia animo, la sango, ne manĝu. 5
Ankaŭ vian sangon kaj animon Mi repostulos, el la manoj de ĉiuj
bestoj Mi ĝin repostulos, kaj el la manoj de homo, el la manoj de
ĉiu homo pro lia frato Mi repostulos la animon de homo. 6 Se iu
verŝos sangon de homo, lia sango ankaŭ estos verŝita de homo; ĉar
laŭ la bildo de Dio estas farita la homo. 7 Kaj vi fruktu kaj
multiĝu, moviĝadu sur la tero kaj multiĝu sur ĝi.

8 Kaj Dio diris al Noa kaj al liaj filoj kune kun li jene: 9 Jen
Mi starigas Mian interligon kun vi kaj kun via idaro post vi; 10
kaj kun ĉiu viva ekzistaĵo, kiu estas kun vi, el birdoj, el
brutoj, kaj el ĉiuj bestoj de la tero kun vi, el ĉiuj, kiuj
eliris el la arkeo, kun ĉiuj bestoj de la tero. 11 Kaj Mi
starigas Mian interligon kun vi, ke ne ekstermiĝos plu ĉiu karno
per akvo de diluvo, kaj ne estos plu diluvo, por pereigi la
teron. 12 Kaj Dio diris: Ĉi tio estas la signo de la interligo,
kiun Mi metas inter Mi kaj inter vi kaj inter ĉiu viva ekzistaĵo,
kiu estas kun vi, por eternaj generacioj: 13 Mian arkon Mi metas
en la nubon, kaj ĝi estu signo de la interligo inter Mi kaj la
tero. 14 Kaj kiam Mi venigos nubon super la teron, montriĝos la
arko en la nubo; 15 kaj Mi rememoros Mian interligon, kiu
ekzistas inter Mi kaj vi kaj ĉiu viva ekzistaĵo el ĉiu karno, kaj
la akvo ne fariĝos plu diluvo, por pereigi ĉiun karnon. 16 Kaj la
arko estos en la nubo; kaj Mi ĝin vidos, por memori pri la eterna
interligo inter Dio kaj ĉiu viva ekzistaĵo el ĉiu karno, kiu
estas sur la tero. 17 Kaj Dio diris al Noa: Ĉi tio estas la signo
de la interligo, kiun Mi starigis inter Mi kaj ĉiu karno, kiu
estas sur la tero.

18 Kaj la filoj de Noa, kiuj eliris el la arkeo, estis: Ŝem, Ĥam,
kaj Jafet; kaj Ĥam estis la patro de Kanaan. 19 Tio estis la tri
filoj de Noa; kaj de ili diskreskis la tuta loĝantaro de la tero.

20 Kaj Noa komencis terkultivan laboron kaj plantis
vinberĝardenon. 21 Kaj li trinkis el la vino kaj ebriiĝis, kaj
nudiĝis en sia tendo. 22 Kaj Ĥam, la patro de Kanaan, vidis la
nudecon de sia patro, kaj li diris tion al siaj du fratoj
ekstere. 23 Kaj Ŝem kaj Jafet prenis la veston kaj metis ĝin sur
siajn ŝultrojn, kaj iris dorsdirekte kaj kovris la nudecon de sia
patro; kaj iliaj vizaĝoj estis turnitaj malantaŭen, kaj la
nudecon de sia patro ili ne vidis. 24 Kaj Noa vekiĝis de sia
ebrieco, kaj li sciiĝis, kiel agis kun li lia pli juna filo. 25
Kaj li diris:

     Malbenita estu Kanaan;
     Sklavo de sklavoj li estu ĉe siaj fratoj.

26 Kaj li diris:

     Glorata estu la Eternulo, la Dio de Ŝem;
     Kaj Kanaan estu sklavo al ili;
27   Dio disvastigu Jafeton,
     Kaj li loĝu en la tendoj de Ŝem,
     Kaj Kanaan estu sklavo al ili.

28 Kaj Noa vivis post la diluvo tricent kvindek jarojn. 29 Kaj la
tuta vivo de Noa estis naŭcent kvindek jaroj, kaj li mortis.

Ĉapitro 10

1 Jen estas la generaciaro de la filoj de Noa: Ŝem, Ĥam, kaj
Jafet. Kaj naskiĝis al ili filoj post la diluvo.

2 La filoj de Jafet: Gomer kaj Magog kaj Madaj kaj Javan kaj
Tubal kaj Meŝeĥ kaj Tiras. 3 Kaj la filoj de Gomer: Aŝkenaz kaj
Rifat kaj Togarma. 4 Kaj la filoj de Javan: Eliŝa kaj Tarŝiŝ,
Kitim kaj Dodanim. 5 De ĉi tiuj dissemiĝis la insuloj da popoloj
en siaj landoj, ĉiu laŭ sia lingvo, laŭ siaj gentoj kaj nacioj.

6 Kaj la filoj de Ĥam: Kuŝ kaj Micraim kaj Put kaj Kanaan. 7 Kaj
la filoj de Kuŝ: Seba kaj Ĥavila kaj Sabta kaj Raama kaj Sabteĥa;
kaj la filoj de Raama; Ŝeba kaj Dedan. 8 Kaj Kuŝ naskigis
Nimrodon, kiu komencis esti potenca sur la tero. 9 Li estis
potenca ĉasisto antaŭ la Eternulo; tial oni diras: Kiel Nimrod,
potenca ĉasisto antaŭ la Eternulo. 10 Kaj la komenco de lia regno
estis Babel kaj Ereĥ kaj Akad kaj Kalne en la lando Ŝinar. 11 El
ĉi tiu lando li eliris en Asirion kaj konstruis la urbojn Nineve
kaj Reĥobot kaj Kalaĥ, 12 kaj Resen inter Nineve kaj Kalaĥ (ĝi
estis la granda urbo). 13 Kaj Micraim naskigis la Ludidojn kaj la
Anamidojn kaj la Lehabidojn kaj la Naftuĥidojn 14 kaj la
Patrusidojn kaj la Kasluĥidojn (de kiuj devenis la Filiŝtoj) kaj
la Kaftoridojn.

15 Kaj de Kanaan naskiĝis Cidon, lia unuenaskito, kaj Ĥet, 16 kaj
la Jebusidoj kaj la Amoridoj kaj la Girgaŝidoj 17 kaj la Ĥividoj
kaj la Arkidoj kaj la Sinidoj 18 kaj la Arvadidoj kaj la
Cemaridoj kaj la Ĥamatidoj; kaj poste la gentoj Kanaanaj disiĝis.
19 Kaj la limoj de la Kanaanidoj estis de Cidon ĝis Gerar kaj
Gaza, ĝis Sodom kaj Gomora, Adma kaj Ceboim ĝis Laŝa. 20 Tio
estas la filoj de Ĥam laŭ siaj gentoj kaj lingvoj, en siaj landoj
kaj nacioj.

21 Naskiĝis infanoj ankaŭ al Ŝem, la patro de ĉiuj Eberidoj, pli
maljuna frato de Jafet. 22 La filoj de Ŝem: Elam kaj Aŝur kaj
Arpaĥŝad kaj Lud kaj Aram. 23 Kaj la filoj de Aram: Uc kaj Ĥul
kaj Geter kaj Maŝ. 24 Kaj al Arpaĥŝad naskiĝis Ŝelaĥ, kaj al
Ŝelaĥ naskiĝis Eber. 25 Kaj al Eber naskiĝis du filoj: la nomo de
unu estis Peleg, ĉar dum lia vivo dividiĝis la tero; kaj la nomo
de lia frato estis Joktan. 26 Kaj al Joktan naskiĝis Almodad kaj
Ŝelef kaj Ĥacarmavet kaj Jeraĥ 27 kaj Hadoram kaj Uzal kaj Dikla
28 kaj Obal kaj Abimael kaj Ŝeba 29 kaj Ofir kaj Ĥavila kaj
Jobab. Ĉiuj ĉi tiuj estis filoj de Joktan. 30 Kaj ilia loĝloko
estis de Meŝa ĝis Sefar, la orienta monto. 31 Tio estas la filoj
de Ŝem laŭ siaj gentoj kaj lingvoj, en siaj landoj, laŭ siaj
nacioj.

32 Tio estas la gentoj de la filoj de Noa, laŭ siaj generacioj,
en siaj nacioj; kaj de ili disiĝis la popoloj sur la tero post la
diluvo.

Ĉapitro 11

1 Sur la tuta tero estis unu lingvo kaj unu parolmaniero. 2 Kaj
kiam ili ekiris de la oriento, ili trovis valon en la lando Ŝinar
kaj tie ekloĝis. 3 Kaj ili diris unu al alia: Venu, ni faru
brikojn kaj ni brulpretigu ilin per fajro. Kaj la brikoj fariĝis
por ili ŝtonoj, kaj la bitumo fariĝis por ili kalko. 4 Kaj ili
diris: Venu, ni konstruu al ni urbon, kaj turon, kies supro
atingos la ĉielon, kaj ni akiru al ni gloron, antaŭ ol ni disiĝos
sur la supraĵo de la tuta tero. 5 Kaj la Eternulo malleviĝis, por
vidi la urbon kaj la turon, kiujn konstruis la homidoj. 6 Kaj la
Eternulo diris: Jen estas unu popolo, kaj unu lingvon ili ĉiuj
havas; kaj jen, kion ili komencis fari, kaj ili ne estos
malhelpataj en ĉio, kion ili decidis fari. 7 Ni malleviĝu do, kaj
Ni konfuzu tie ilian lingvon, por ke unu ne komprenu la parolon
de alia. 8 Kaj la Eternulo disigis ilin de tie sur la supraĵon de
la tuta tero, kaj ili ĉesis konstrui la urbon. 9 Tial oni donis
al ĝi la nomon Babel, ĉar tie la Eternulo konfuzis la lingvon de
la tuta tero kaj de tie la Eternulo disigis ilin sur la supraĵon
de la tuta tero.

10 Jen estas la generaciaro de Ŝem: Ŝem havis la aĝon de cent
jaroj, kaj naskiĝis al li Arpaĥŝad, du jarojn post la diluvo. 11
Kaj Ŝem vivis post la naskiĝo de Arpaĥŝad kvincent jarojn, kaj
naskiĝis al li filoj kaj filinoj.

12 Kaj Arpaĥŝad vivis tridek kvin jarojn, kaj naskiĝis al li
Ŝelaĥ. 13 Kaj Arpaĥŝad vivis post la naskiĝo de Ŝelaĥ kvarcent
tri jarojn, kaj naskiĝis al li filoj kaj filinoj.

14 Kaj Ŝelaĥ vivis tridek jarojn, kaj naskiĝis al li Eber. 15 Kaj
Ŝelaĥ vivis post la naskiĝo de Eber kvarcent tri jarojn, kaj
naskiĝis al li filoj kaj filinoj.

16 Kaj Eber vivis tridek kvar jarojn, kaj naskiĝis al li Peleg.
17 Kaj Eber vivis post la naskiĝo de Peleg kvarcent tridek
jarojn, kaj naskiĝis al li filoj kaj filinoj.

18 Kaj Peleg vivis tridek jarojn, kaj naskiĝis al li Reu. 19 Kaj
Peleg vivis post la naskiĝo de Reu ducent naŭ jarojn, kaj
naskiĝis al li filoj kaj filinoj.

20 Kaj Reu vivis tridek du jarojn, kaj naskiĝis al li Serug. 21
Kaj Reu vivis post la naskiĝo de Serug ducent sep jarojn, kaj
naskiĝis al li filoj kaj filinoj.

22 Kaj Serug vivis tridek jarojn, kaj naskiĝis al li Naĥor. 23
Kaj Serug vivis post la naskiĝo de Naĥor ducent jarojn, kaj
naskiĝis al li filoj kaj filinoj.

24 Kaj Naĥor vivis dudek naŭ jarojn, kaj naskiĝis al li Teraĥ. 25
Kaj Naĥor vivis post la naskiĝo de Teraĥ cent dek naŭ jarojn, kaj
naskiĝis al li filoj kaj filinoj.

26 Kaj Teraĥ vivis sepdek jarojn, kaj naskiĝis al li Abram,
Naĥor, kaj Haran.

27 Kaj jen estas la generaciaro de Teraĥ: al Teraĥ naskiĝis
Abram, Naĥor, kaj Haran; kaj al Haran naskiĝis Lot. 28 Kaj Haran
mortis antaŭ sia patro Teraĥ en sia lando de naskiĝo, en Ur la
Ĥaldea. 29 Kaj Abram kaj Naĥor prenis al si edzinojn; la nomo de
la edzino de Abram estis Saraj, kaj la nomo de la edzino de Naĥor
estis Milka, filino de Haran, kiu estis la patro de Milka kaj la
patro de Jiska. 30 Kaj Saraj estis senfrukta kaj ne havis
infanon. 31 Kaj Teraĥ prenis sian filon Abram kaj sian nepon Lot,
filo de Haran, kaj sian bofilinon Saraj, edzino de lia filo
Abram; kaj ili eliris kune el Ur la Ĥaldea, por iri en la landon
Kanaanan; kaj ili venis ĝis Ĥaran kaj enloĝiĝis tie. 32 Kaj Teraĥ
atingis la aĝon de ducent kvin jaroj, kaj Teraĥ mortis en Ĥaran.

Ĉapitro 12

1 Kaj la Eternulo diris al Abram: Iru el via lando, el inter via
parencaro, kaj el la domo de via patro, al la lando, kiun Mi
montros al vi. 2 Kaj Mi faros vin granda popolo, kaj Mi benos vin
kaj grandigos vian nomon, kaj vi estos beno. 3 Kaj Mi benos viajn
benantojn, kaj viajn malbenantojn Mi malbenos, kaj beniĝos per vi
ĉiuj gentoj de la tero. 4 Kaj Abram iris, kiel la Eternulo diris
al li, kaj kun li iris Lot. Kaj Abram havis la aĝon de sepdek
kvin jaroj, kiam li eliris el Ĥaran. 5 Kaj Abram prenis sian
edzinon Saraj kaj sian nevon Lot, kaj ilian tutan havon, kiun ili
akiris, kaj la homojn, kiujn ili akiris en Ĥaran; kaj ili eliris,
por iri al la lando Kanaana; kaj ili venis en la landon Kanaanan.
6 Kaj Abram trapasis la landon ĝis la loko Ŝeĥem, ĝis la kverko
More; kaj la Kanaanidoj tiam loĝis en la lando. 7 Kaj la Eternulo
aperis al Abram, kaj diris: Al via idaro Mi donos ĉi tiun teron.
Kaj li konstruis tie altaron al la Eternulo, kiu aperis al li. 8
Kaj de tie li transloĝiĝis al la monto, kiu estas oriente de Bet-
El, kaj aranĝis sian tendon tiamaniere, ke Bet-El estis okcidente
kaj Aj oriente; kaj li konstruis tie altaron al la Eternulo kaj
preĝadis al la Eternulo. 9 Kaj Abram iris pluen, ĉiam pluen al
sudo.

10 Kaj estis malsato en la lando. Kaj Abram malsupreniris
Egiptujon, por tie loĝi kelktempe, ĉar malfacila estis la malsato
en la lando. 11 Kaj kiam li estis jam proksime de Egiptujo, li
diris al sia edzino Saraj: Mi scias ja, ke vi estas virino
belaspekta; 12 kaj kiam la Egiptoj vin vidos, ili diros: Tio
estas lia edzino; kaj ili mortigos min, kaj vin ili lasos viva.
13 Diru do, ke vi estas mia fratino, por ke al mi estu bone pro
vi kaj por ke mia animo restu viva pro vi. 14 Kaj kiam Abram
venis Egiptujon, la Egiptoj vidis, ke la virino estas tre bela;
15 kaj vidis ŝin la eminentuloj de Faraono, kaj ili laŭdis ŝin al
Faraono; kaj oni prenis la virinon en la domon de Faraono. 16 Kaj
al Abram estis bone pro ŝi, kaj li havis ŝafojn kaj bovojn kaj
azenojn kaj sklavojn kaj sklavinojn kaj azeninojn kaj kamelojn.
17 Kaj la Eternulo punis per grandaj suferoj Faraonon kaj lian
domon pro Saraj, la edzino de Abram. 18 Kaj Faraono alvokis
Abramon, kaj diris: Kion vi faris al mi? kial vi ne diris al mi,
ke ŝi estas via edzino? 19 kial vi diris: Ŝi estas mia fratino?
Kaj mi prenis ŝin al mi kiel edzinon. Kaj nun jen estas via
edzino; prenu kaj foriru. 20 Kaj Faraono ordonis pri li al homoj,
kaj ili forkondukis lin kaj lian edzinon kaj lian tutan havon.

Ĉapitro 13

1 Kaj Abram supreniris el Egiptujo, li kaj lia edzino, kaj ĉio,
kio estis kun li, kaj kun li ankaŭ Lot, direktante sin al sudo. 2
Kaj Abram estis tre riĉa je brutoj, arĝento, kaj oro. 3 Kaj li
daŭrigis sian migradon de sudo ĝis Bet-El, ĝis la loko, kie
antaŭe estis lia tendo inter Bet-El kaj Aj, 4 al la loko de la
altaro, kiun li tie faris antaŭe; kaj Abram tie preĝis al la
Eternulo. 5 Kaj ankaŭ Lot, kiu iris kun Abram, havis ŝafojn kaj
bovojn kaj tendojn. 6 Kaj ne sufiĉis por ili la tero, ke ili loĝu
kune, ĉar ilia havo estis granda kaj ili ne povis loĝi kune. 7
Kaj estis malpaco inter la paŝtistoj de la brutaro de Abram kaj
la paŝtistoj de la brutaro de Lot; kaj la Kanaanidoj kaj
Perizidoj tiam loĝis en la lando. 8 Kaj Abram diris al Lot: Ne
estu malpaco inter mi kaj vi kaj inter miaj paŝtistoj kaj viaj
paŝtistoj, ĉar ni estas fratoj. 9 La tuta tero estas ja antaŭ vi;
apartiĝu do de mi: se vi iros maldekstren, mi iros dekstren; se
vi iros dekstren, mi iros maldekstren. 10 Kaj Lot levis siajn
okulojn kaj vidis, ke la tuta ĉirkaŭaĵo de Jordan, antaŭ ol la
Eternulo pereigis Sodomon kaj Gomoran, tuta estas akvumata kiel
ĝardeno de la Eternulo, kiel la lando Egipta, ĝis Coar. 11 Kaj
Lot elektis al si la tutan ĉirkaŭaĵon de Jordan; kaj Lot ekiris
orienten; kaj ili apartiĝis unu de la alia: 12 Abram enloĝiĝis en
la lando Kanaana, kaj Lot enloĝiĝis en la urboj de la ĉirkaŭaĵo
kaj starigis siajn tendojn ĝis Sodom. 13 Kaj la loĝantoj de Sodom
estis malbonaj kaj tre pekaj kontraŭ la Eternulo. 14 Kaj la
Eternulo diris al Abram, post kiam Lot apartiĝis de li: Levu
viajn okulojn, kaj rigardu de la loko, sur kiu vi nun estas,
norden kaj suden kaj orienten kaj okcidenten; 15 ĉar la tutan
teron, kiun vi vidas, Mi donos al vi kaj al via idaro por eterne.
16 Kaj Mi faros vian idaron kiel polvo de la tero; se iu povos
kalkuli la polvon de la tero, li kalkulos ankaŭ vian idaron. 17
Leviĝu, trairu la landon laŭlonge kaj laŭlarĝe, ĉar al vi Mi ĝin
donos. 18 Kaj Abram forprenis sian tendon, kaj iris kaj ekloĝis
en la arbareto Mamre, kiu estas en Ĥebron; kaj li konstruis tie
altaron al la Eternulo.

Ĉapitro 14

1 Kaj estis en la tempo de Amrafel, reĝo de Ŝinar, Arjoĥ, reĝo de
Elasar, Kedorlaomer, reĝo de Elam, kaj Tidal, reĝo de Gojim; 2
ili faris militon kontraŭ Bera, reĝo de Sodom, kaj Birŝa, reĝo de
Gomora, Ŝinab, reĝo de Adma, kaj Ŝemeber, reĝo de Ceboim, kaj la
reĝo de Bela, kiu estas Coar. 3 Ĉiuj ĉi tiuj kunvenis en la valo
Sidim, kiu nun estas la Sala Maro. 4 Dek du jarojn ili servis al
Kedorlaomer, kaj en la dek-tria ili ribeliĝis. 5 Kaj en la dek-
kvara jaro venis Kedorlaomer, kaj la reĝoj, kiuj estis kun li,
kaj ili venkobatis la Rafaidojn en Aŝterot-Karnaim, kaj la
Zuzidojn en Ham, kaj la Emidojn en Ŝave-Kirjataim, 6 kaj la
Ĥoridojn sur ilia monto Seir ĝis El-Paran, kiu estas ĉe la
dezerto. 7 Kaj ili reiris kaj venis al En-Miŝpat, kiu estas
Kadeŝ, kaj venkobatis la tutan kampon de la Amalekidoj, kaj ankaŭ
la Amoridojn, kiuj loĝis en Ĥacacon-Tamar. 8 Kaj eliris la reĝo
de Sodom kaj la reĝo de Gomora kaj la reĝo de Adma kaj la reĝo de
Ceboim, kaj la reĝo de Bela, kiu estas Coar, kaj komencis batalon
kontraŭ ili en la valo Sidim, 9 kontraŭ Kedorlaomer, reĝo de
Elam, kaj Tidal, reĝo de Gojim, kaj Amrafel, reĝo de Ŝinar, kaj
Arjoĥ, reĝo de Elasar; kvar reĝoj kontraŭ kvin. 10 Kaj en la valo
Sidim estis multe da bitumaj kavoj; kaj la reĝoj de Sodom kaj
Gomora forkuris kaj falis tien, kaj la restintoj kuris sur la
monton. 11 Kaj ili prenis la tutan havon de Sodom kaj Gomora kaj
ilian tutan manĝeblaĵon, kaj foriris. 12 Ili prenis Loton, la
nevon de Abram, kaj lian havon, ĉar li loĝis en Sodom, kaj ili
foriris. 13 Kaj venis forsaviĝinto kaj diris al Abram la Hebreo,
kiu loĝis en la arbareto de Mamre la Amorido, frato de Eŝkol kaj
frato de Aner, kiuj estis en interligo kun Abram. 14 Kaj Abram
aŭdis, ke lia frato estas kaptita, kaj li elkondukis siajn
ekzercitojn, naskitajn en lia domo, tricent dek ok, kaj
persekutis ĝis Dan. 15 Kaj li dividis sin kontraŭ ili en la
nokto, li kaj liaj domanoj, kaj venkobatis ilin, kaj persekutis
ilin ĝis Ĥoba, kiu estas maldekstre de Damasko. 16 Kaj li
revenigis la tutan havon, kaj ankaŭ sian fraton Lot kaj lian
havon li revenigis, kaj ankaŭ la virinojn kaj la popolon. 17 Kaj
la reĝo de Sodom eliris al li renkonte, kiam li revenis, venkinte
Kedorlaomeron kaj la reĝojn, kiuj estis kun li, en la valon Ŝave,
kiu estas Valo de la Reĝo. 18 Kaj Melkicedek, reĝo de Salem,
elportis panon kaj vinon. Li estis pastro de Dio Plejsupra. 19
Kaj li benis lin kaj diris: Benata estu Abram de Dio Plejsupra,
la Kreinto de la ĉielo kaj la tero; 20 kaj benata estu Dio
Plejsupra, kiu transdonis viajn malamikojn en viajn manojn. Kaj
Abram donis al li dekonaĵon el ĉio. 21 Kaj la reĝo de Sodom diris
al Abram: Donu al mi la homojn, kaj la havon prenu al vi. 22 Kaj
Abram diris al la reĝo de Sodom: Mi levas mian manon al la
Eternulo, Dio Plejsupra, la Kreinto de la ĉielo kaj la tero, 23
ke eĉ fadenon aŭ rimenon de ŝuo mi ne prenos el ĉio, kio
apartenas al vi, por ke vi ne diru: Mi riĉigis Abramon; 24
escepto estos nur tio, kion manĝis la junuloj, kaj la parto de la
homoj, kiuj iris kun mi: Aner, Eŝkol, kaj Mamre; ili prenu sian
parton.

Ĉapitro 15

1 Post tiuj fariĝoj la Eternulo diris al Abram en vizio jene: Ne
timu, Abram, Mi estas via ŝildo; via rekompenco estas tre granda.
2 Kaj Abram diris: Ho Eternulo, mia Sinjoro, kion Vi donos al mi?
mi vagas ja seninfane, kaj la administranto de mia domo estas
Eliezer el Damasko. 3 Kaj Abram diris: Al mi Vi ne donis ja
idaron, kaj jen mia domano estos mia heredanto. 4 Kaj tiam la
Eternulo diris al li jene: Ĉi tiu ne estos via heredanto; nur
tiu, kiu eliros el via internaĵo, estos via heredanto. 5 Kaj Li
elirigis lin eksteren, kaj diris: Rigardu al la ĉielo kaj kalkulu
la stelojn, se vi povas ilin kalkuli. Kaj Li diris al li: Tiel
estos via idaro. 6 Kaj li kredis al la Eternulo; kaj tio estis
kalkulita al li kiel virto. 7 Kaj Li diris al li: Mi estas la
Eternulo, kiu elirigis vin el Ur la Ĥaldea, por doni al vi ĉi
tiun landon kiel posedaĵon. 8 Kaj li diris: Ho Eternulo, mia
Sinjoro, per kio mi povas scii, ke mi ĝin posedos? 9 Kaj Li diris
al li: Prenu por Mi bovinon trijaran kaj kaprinon trijaran kaj
ŝafon trijaran kaj turton kaj junan kolombon. 10 Kaj li alportis
al Li ĉion ĉi tion, kaj Li distranĉis ilin laŭ la mezo kaj metis
ĉiujn partojn unu kontraŭ la alia, sed la birdojn Li ne
distranĉis. 11 Kaj la rabobirdoj malleviĝis sur la kadavrojn, sed
Abram ilin forpelis. 12 Ĉe la subiro de la suno profunda dormo
falis sur Abramon; kaj jen timego pro la granda mallumo atakis
lin. 13 Kaj Li diris al Abram: Sciu, ke via idaro estos fremduloj
en lando, kiu ne apartenos al ili; kaj oni sklavigos kaj
turmentos ilin dum kvarcent jaroj. 14 Tamen la popolon, ĉe kiu
ili estos sklavoj, Mi juĝos; kaj poste ili eliros kun granda
havo. 15 Kaj vi foriros al viaj prapatroj en paco; vi estos
entombigita en bona maljuneco. 16 Kaj en la kvara generacio ili
revenos ĉi tien; ĉar la krimoj de la Amoridoj ankoraŭ ne atingis
plenecon. 17 Kiam la suno subiris kaj fariĝis mallumo, subite
forna fumo kaj fajra flamo trakuris inter tiuj distranĉitaĵoj. 18
En tiu tago la Eternulo faris interligon kun Abram, dirante: Al
via idaro Mi donos ĉi tiun landon, de la rivero de Egiptujo ĝis
la granda rivero, la rivero Eŭfrato: 19 la Kenidojn kaj la
Kenizidojn kaj la Kadmonidojn 20 kaj la Ĥetidojn kaj la
Perizidojn kaj la Rafaidojn 21 kaj la Amoridojn kaj la
Kanaanidojn kaj la Girgaŝidojn kaj la Jebusidojn.

Ĉapitro 16

1 Kaj Saraj, la edzino de Abram, ne naskis al li; sed ŝi havis
sklavinon, Egiptinon, kies nomo estis Hagar. 2 Kaj Saraj diris al
Abram: Jen la Eternulo ŝlosis min, ke mi ne nasku; eniru do al
mia sklavino, eble mi havos infanojn per ŝi. Kaj Abram obeis la
voĉon de Saraj. 3 Kaj Saraj, la edzino de Abram, prenis Hagaron
la Egiptinon, sian sklavinon, kiam pasis dek jaroj de la tempo,
kiam Abram ekloĝis en la lando Kanaana, kaj ŝi donis ŝin al sia
edzo Abram kiel edzinon. 4 Kaj li venis al Hagar, kaj ŝi
gravediĝis. Kaj ŝi vidis, ke ŝi gravediĝis, kaj tiam ŝia
sinjorino senvaloriĝis en ŝiaj okuloj. 5 Kaj Saraj diris al
Abram: Vi estas maljusta kontraŭ mi; mi donis mian sklavinon en
viajn brakojn, sed kiam ŝi vidis, ke ŝi gravediĝis, mi
senvaloriĝis en ŝiaj okuloj; la Eternulo juĝu inter mi kaj vi. 6
Kaj Abram diris al Saraj: Jen via sklavino estas en viaj manoj,
faru kun ŝi ĉion, kio plaĉas al vi. Kaj Saraj komencis premi ŝin,
kaj ŝi forkuris. 7 Kaj trovis ŝin anĝelo de la Eternulo ĉe akva
fonto en la dezerto, ĉe la fonto sur la vojo al Ŝur. 8 Kaj li
diris: Hagar, sklavino de Saraj, de kie vi venas kaj kien vi
iras? Kaj ŝi diris: De Saraj, mia sinjorino, mi forkuras. 9 Kaj
la anĝelo de la Eternulo diris al ŝi: Reiru al via sinjorino, kaj
humiliĝu sub ŝiaj manoj. 10 Kaj la anĝelo de la Eternulo diris al
ŝi: Mi multigos vian idaron tiel, ke pro multeco oni ne povos ĝin
kalkuli. 11 Kaj la anĝelo de la Eternulo diris al ŝi: Jen vi
estas graveda, kaj vi naskos filon; kaj vi donos al li la nomon
Iŝmael, ĉar la Eternulo aŭdis vian suferon. 12 Kaj li estos homo
sovaĝa; lia mano estos kontraŭ ĉiuj, kaj la manoj de ĉiuj kontraŭ
li, kaj li loĝos antaŭ ĉiuj siaj fratoj. 13 Kaj la Eternulon, kiu
parolis al ŝi, ŝi nomis: Dio-kiu-min-vidis; ĉar ŝi diris: Ĉi tie
mi vidis Tiun, kiu min vidas; kaj ĉu mi poste vivas? 14 Tial oni
nomis tiun puton puto de la Vivanto-Vidanto; ĝi estas inter Kadeŝ
kaj Bered. 15 Kaj Hagar naskis al Abram filon; kaj Abram donis al
sia filo, kiun naskis Hagar, la nomon Iŝmael. 16 Kaj Abram havis
la aĝon de okdek ses jaroj, kiam Hagar naskis Iŝmaelon al Abram.

Ĉapitro 17

1 Kiam Abram havis la aĝon de naŭdek naŭ jaroj, aperis la
Eternulo al Abram, kaj diris al li: Mi estas Dio la Plejpotenca;
iradu antaŭ Mi kaj estu senpeka. 2 Kaj Mi faros Mian interligon
inter Mi kaj vi, kaj Mi multigos vin tre forte. 3 Kaj Abram ĵetis
sin vizaĝaltere, kaj Dio parolis al li, dirante: 4 Jen estas Mia
interligo kun vi: vi estos patro de multe da popoloj. 5 Kaj via
nomo ne estos plu Abram, sed via nomo estos Abraham, ĉar Mi faris
vin patro de multe da popoloj. 6 Kaj Mi fruktigos vin tre multe,
kaj Mi devenigos de vi popolojn, kaj reĝoj devenos de vi. 7 Kaj
Mi starigos Mian interligon inter Mi kaj vi kaj via idaro post vi
en iliaj generacioj, eternan interligon, ke Mi estos Dio por vi
kaj por via idaro post vi. 8 Kaj Mi donos al vi kaj al via idaro
post vi la landon, en kiu vi loĝas kiel fremdulo, la tutan landon
Kanaanan, por eterna posedaĵo, kaj Mi estos Dio por ili. 9 Kaj
Dio diris al Abraham: Kaj vi gardu Mian interligon, vi kaj via
idaro post vi en iliaj generacioj. 10 Jen estas Mia interligo,
kiun vi devas gardi inter Mi kaj vi kaj via idaro post vi: ĉiu
virseksulo ĉe vi estu cirkumcidata. 11 Kaj cirkumcidu la karnon
de via prepucio, kaj tio estu signo de interligo inter Mi kaj vi.
12 Kaj en la aĝo de ok tagoj estu cirkumcidata ĉe vi en viaj
generacioj ĉiu virseksulo naskita en la domo aŭ aĉetita per mono
ĉe iu aligentulo, kiu ne estas el via idaro. 13 Cirkumcidata estu
ĉiu naskita en via domo aŭ aĉetita per via mono, kaj Mia
interligo estu sur via karno kiel interligo eterna. 14 Kaj se
estos prepucihava virseksulo, kiu ne cirkumcidos la karnon de sia
prepucio, tiu animo ekstermiĝos el sia popolo: Mian interligon ĝi
rompis.

15 Kaj Dio diris al Abraham: Vian edzinon Saraj ne nomu Saraj,
sed ŝia nomo estu Sara. 16 Kaj Mi benos ŝin, kaj Mi donos de ŝi
al vi filon; kaj Mi benos ŝin, kaj de ŝi devenos popoloj, reĝoj
de popoloj devenos de ŝi. 17 Kaj Abraham ĵetis sin vizaĝaltere,
kaj ekridis, kaj diris en sia koro: Ĉu de homo centjara fariĝos
nasko, kaj ĉu Sara la naŭdekjara naskos? 18 Kaj Abraham diris al
Dio: Ho, ke Iŝmael vivu antaŭ Vi! 19 Kaj Dio diris: Efektive
Sara, via edzino, naskos al vi filon, kaj vi donos al li la nomon
Isaak; kaj Mi starigos Mian interligon kun li kiel interligon
eternan por lia idaro post li. 20 Ankaŭ pri Iŝmael Mi aŭdis vin:
jen Mi benis lin, kaj Mi fruktigos lin kaj Mi multigos lin tre
forte; dek du princoj naskiĝos de li, kaj Mi devenigos de li
grandan popolon. 21 Sed Mian interligon Mi starigos kun Isaak,
kiun naskos al vi Sara en ĉi tiu tempo en la venonta jaro. 22 Kaj
Li ĉesis paroli kun li, kaj Dio leviĝis for de Abraham. 23 Kaj
Abraham prenis sian filon Iŝmael kaj ĉiujn naskitajn en lia domo
kaj ĉiujn aĉetitajn per lia mono, ĉiun virseksulon el la homoj de
la domo de Abraham, kaj li cirkumcidis la karnon de ilia prepucio
en tiu sama tago, kiel diris al li Dio. 24 Kaj Abraham havis la
aĝon de naŭdek naŭ jaroj, kiam li cirkumcidis la karnon de sia
prepucio. 25 Kaj lia filo Iŝmael havis la aĝon de dek tri jaroj,
kiam la karno de lia prepucio estis cirkumcidita. 26 En tiu sama
tago estis cirkumciditaj Abraham kaj lia filo Iŝmael; 27 kaj ĉiuj
liaj domanoj, kiuj naskiĝis en la domo aŭ estis aĉetitaj per mono
ĉe aligentulo, estis cirkumciditaj kune kun li.

Ĉapitro 18

1 Kaj aperis al li la Eternulo en la arbareto Mamre, kiam li
sidis ĉe la pordo de la tendo dum la varmego de la tago. 2 Kiam
li levis siajn okulojn, li vidis, ke jen tri viroj staras antaŭ
li. Ekvidinte, li kuris al ili renkonte de la pordo de la tendo
kaj kliniĝis antaŭ ili ĝis la tero. 3 Kaj li diris: Mia sinjoro!
se mi trovis plaĉon en viaj okuloj, ne pasu preter vian sklavon.
4 Oni alportos iom da akvo, kaj vi lavu viajn piedojn kaj ripozu
sub la arbo. 5 Kaj mi alportos pecon da pano, por ke vi fortigu
viajn korojn; poste vi foriros; ĉar por tio vi pasis preter via
sklavo. Kaj ili diris: Faru tiel, kiel vi diris. 6 Kaj Abraham
rapidis en la tendon al Sara, kaj diris: Rapide prenu tri
mezurojn da plej bona faruno, knedu, kaj faru kukojn. 7 Kaj ankaŭ
al la bovoj Abraham kuris, kaj li prenis bovidon delikatan kaj
bonan kaj donis al la junulo, kaj tiu rapide pretigis ĝin. 8 Kaj
li prenis buteron kaj lakton kaj la pretigitan bovidon kaj metis
antaŭ ilin, kaj li staris apud ili sub la arbo, kaj ili manĝis. 9
Kaj ili diris al li: Kie estas Sara, via edzino? Kaj li
respondis: Jen ŝi estas en la tendo. 10 Kaj Li diris: Mi revenos
al vi en la sama jartempo, kaj tiam estos filo ĉe Sara, via
edzino. Kaj Sara aŭskultis ĉe la pordo de la tendo, kiu estis
malantaŭ Li. 11 Kaj Abraham kaj Sara estis maljunuloj de profunda
aĝo; ĉe Sara ĉesiĝis la virinaj ordinaraĵoj. 12 Kaj Sara ekridis
interne, dirante: Ĉu kiam mi kadukiĝis, mi havus ankoraŭ
volupton? kaj mia sinjoro estas ja maljuna! 13 Kaj la Eternulo
diris al Abraham: Kial do Sara ridas, dirante: Ĉu efektive mi
naskos, kiam mi maljuniĝis? 14 Ĉu por la Eternulo io estas
malfacila? en la difinita tempo Mi revenos al vi en la venonta
jaro, kaj Sara havos filon. 15 Sed Sara malkonfesis, dirante: Mi
ne ridis; ĉar ŝi timis. Sed Li diris: Ne, vi ridis.

16 Kaj leviĝis de tie la viroj kaj direktiĝis al Sodom: kaj
Abraham iris kun ili, por akompani ilin. 17 Kaj la Eternulo
diris: Ĉu mi kaŝos antaŭ Abraham, kion Mi faras? 18 Abraham
fariĝos ja popolo granda kaj potenca, kaj per li beniĝos ĉiuj
popoloj de la tero. 19 Ĉar Mi lin elektis, por ke li ordonu al
siaj filoj kaj al sia domo post si, ke ili observu la vojon de la
Eternulo, agante virte kaj juste; por ke la Eternulo plenumu pri
Abraham, kion Li diris pri li. 20 Kaj la Eternulo diris: Ĉar la
kriado de Sodom kaj Gomora estas granda kaj ilia pekado estas tre
peza, 21 tial Mi malsupreniros, kaj rigardos, ĉu ili plene agas
tiel, kiel estas la kriado, kiu venis al Mi, aŭ ne; Mi sciiĝos.
22 Kaj la viroj turniĝis de tie kaj iris al Sodom; kaj Abraham
staris ankoraŭ antaŭ la Eternulo. 23 Kaj Abraham alproksimiĝis,
kaj diris: Ĉu Vi ankaŭ pereigos virtulon kune kun malvirtulo? 24
Eble ekzistas kvindek virtuloj en la urbo: ĉu Vi tiam pereigos
kaj ne indulgos la lokon pro la kvindek virtuloj, kiuj estas en
ĝi? 25 Ne decas por Vi agi tiamaniere, ke Vi mortigu virtulon
kune kun malvirtulo, ke virtulo estu kiel malvirtulo; ne decas
por Vi, ke la Juĝanto de la tuta tero agu maljuste. 26 Kaj la
Eternulo diris: Se Mi trovos en Sodom kvindek virtulojn en la
urbo, Mi indulgos la tutan lokon pro ili. 27 Kaj Abraham
respondis, dirante: Jen mi ekkuraĝis paroli al mia Sinjoro,
kvankam mi estas polvo kaj cindro; 28 eble al la kvindeko da
virtuloj mankos kvin: ĉu Vi pereigos pro la kvin la tutan urbon?
Kaj Li diris: Mi ne pereigos, se Mi trovos tie kvardek kvin. 29
Kaj li plue parolis al Li kaj diris: Eble troviĝos tie kvardek?
Kaj Li diris: Mi ne faros tion pro la kvardek. 30 Kaj li diris:
Ne koleru, mia Sinjoro, ke mi parolos plue: eble troviĝos tie
tridek? Kaj Li diris: Mi ne faros, se Mi trovos tie tridek. 31
Kaj li diris: Jen mi ekkuraĝis paroli al mia Sinjoro: eble
troviĝos dudek? Kaj Li diris: Mi ne pereigos pro la dudek. 32 Kaj
li diris: Ne koleru, mia Sinjoro, ke mi parolos ankoraŭ nur unu
fojon: eble troviĝos tie dek? Kaj Li diris: Mi ne pereigos pro la
dek. 33 Kaj la Eternulo foriris, kiam Li ĉesis paroli kun
Abraham; kaj Abraham reiris al sia loko.

Ĉapitro 19

1 Kaj la du anĝeloj venis Sodomon vespere, kaj Lot tiam sidis ĉe
la pordego de Sodom. Kiam Lot ilin ekvidis, li leviĝis renkonte
al ili kaj kliniĝis vizaĝaltere. 2 Kaj li diris: Mi petas vin,
sinjoroj, envenu en la domon de via sklavo kaj pasigu la nokton
kaj lavu viajn piedojn, kaj vi leviĝos matene kaj iros vian
vojon. Kaj ili diris: Ne, ni pasigos la nokton sur la strato. 3
Kaj li tre petegis ilin, kaj ili direktis sin al li kaj envenis
en lian domon; kaj li faris al ili festenon, kaj li bakis macojn,
kaj ili manĝis. 4 Antaŭ ol ili kuŝiĝis, la homoj de la urbo, la
homoj de Sodom, ĉirkaŭis la domon, de la junuloj ĝis la
maljunuloj, la tuta popolo, de ĉiuj finoj. 5 Kaj ili vokis Loton,
kaj diris al li: Kie estas la viroj, kiuj venis al vi dum la
nokto? elirigu ilin al ni, por ke ni ilin ekkonu. 6 Kaj Lot
eliris al ili antaŭ la sojlon, kaj la pordon li ŝlosis post si. 7
Kaj li diris: Ho, miaj fratoj, ne agu malbone! 8 Jen mi havas du
filinojn, kiuj ankoraŭ ne ekkonis viron; mi elirigos ilin al vi,
kaj faru kun ili, kion vi deziras; nur al tiuj viroj nenion faru,
ĉar por tio ili venis sub la ombron de mia tegmento. 9 Sed ili
diris: Iru for! Kaj ili diris plue: Vi venis ĉi tien kiel
fremdulo, kaj vi volas juĝi! nun ni pli malbone agos kun vi, ol
kun ili. Kaj ili tre insiste postulis de la viro, de Lot, kaj ili
aliris, por elrompi la pordon. 10 Tiam tiuj viroj etendis siajn
manojn kaj envenigis Loton al si en la domon, kaj la pordon ili
ŝlosis; 11 kaj la homojn, kiuj estis antaŭ la sojlo de la domo,
ili frapis per blindeco, de la malgrandaj ĝis la grandaj, tiel ke
tiuj laciĝis, serĉante la pordon. 12 Kaj la viroj diris al Lot:
Kiun vi havas ĉi tie? bofilon, aŭ viajn filojn aŭ viajn filinojn,
aŭ ĉiun ajn, kiun vi havas en la urbo, elirigu ilin el ĉi tiu
loko; 13 ĉar ni ekstermos ĉi tiun lokon, ĉar granda fariĝis ilia
kriado antaŭ la Eternulo, kaj la Eternulo sendis nin, por ĝin
pereigi. 14 Kaj Lot eliris, kaj parolis kun siaj bofiloj,
prenontaj liajn filinojn, kaj diris: Leviĝu, eliru el ĉi tiu
loko, ĉar la Eternulo pereigos la urbon. Sed liaj bofiloj
rigardis lin kiel ŝercanton. 15 Kiam leviĝis la matenruĝo, la
anĝeloj rapidigis Loton, dirante: Leviĝu, prenu vian edzinon kaj
ambaŭ viajn filinojn, kiuj ĉi tie troviĝas, por ke vi ne pereu
pro la krimeco de la urbo. 16 Sed ĉar li malrapidis, tial la
viroj kaptis lian manon kaj la manon de lia edzino kaj la manojn
de liaj du filinoj, pro kompato de la Eternulo al li, kaj ili
elirigis lin kaj metis lin ekster la urbon. 17 Kaj kiam ili
elkondukis lin eksteren, ili diris al li: Savu vin pro via animo;
ne rigardu malantaŭen kaj haltu nenie en la tuta ĉirkaŭaĵo; sur
la monton savu vin, por ke vi ne pereu. 18 Kaj Lot diris al ili:
Ho, ne, mia Sinjoro! 19 Jen Via sklavo plaĉis al Vi, kaj granda
estas la favorkoreco, kiun Vi montris al mi, konservante la vivon
al mia animo; sed mi ne povas savi min sur la monton, ĉar povus
trafi min malfeliĉo kaj mi mortus. 20 Jen ĉi tiu urbo estas
sufiĉe proksima, por kuri tien, kaj ĝi estas malgranda; mi savos
min tien; ĝi estas ja malgranda; kaj mia animo restos viva. 21
Kaj Li diris al li: Jen Mi komplezos al vi ankaŭ en ĉi tiu afero,
kaj Mi ne renversos la urbon, pri kiu vi parolis. 22 Rapide savu
vin tien, ĉar Mi nenion povas fari, ĝis vi venos tien. Tial tiu
urbo ricevis la nomon Coar. 23 La suno leviĝis super la teron,
kiam Lot venis Coaron. 24 Kaj la Eternulo pluvigis sur Sodomon
kaj Gomoran sulfuron kaj fajron de la Eternulo el la ĉielo. 25
Kaj Li ruinigis tiujn urbojn kaj la tutan ĉirkaŭaĵon kaj ĉiujn
loĝantojn de la urboj kaj la kreskaĵojn de la tero. 26 Kaj lia
edzino ekrigardis malantaŭen, kaj ŝi fariĝis kolono el salo. 27
Kaj matene Abraham leviĝis kaj iris al la loko, kie li estis
starinta antaŭ la Eternulo; 28 kaj li ekrigardis en la direkto al
Sodom kaj Gomora kaj al la tuta lando de la ĉirkaŭaĵo, kaj li
vidis, ke jen fumo leviĝas de la tero kiel fumo el forno.

29 Kaj kiam Dio estis pereiganta la urbojn de la ĉirkaŭaĵo, Li
rememoris pri Abraham, kaj Li elirigis Loton el la mezo de la
ruinigado, kiam Li estis ruiniganta la urbojn, en kiuj loĝis Lot.

30 Kaj Lot eliris el Coar kaj ekloĝis sur la monto, kaj liaj du
filinoj kun li; ĉar li timis loĝi en Coar. Kaj li loĝis en
kaverno, li kaj liaj du filinoj. 31 Kaj la pli maljuna diris al
la pli juna: Nia patro estas maljuna, kaj en la lando ne ekzistas
viro, kiu envenus al ni laŭ la moro de la tuta tero; 32 tial ni
ebriigu nian patron per vino, kaj ni kuŝu kun li, por ke ni
aperigu de nia patro idaron. 33 Kaj ili ebriigis sian patron per
vino en tiu nokto; kaj venis la pli maljuna kaj kuŝis kun sia
patro; kaj li ne sciis, kiam ŝi kuŝiĝis kaj kiam ŝi leviĝis. 34
La morgaŭan tagon la pli maljuna diris al la pli juna: Jen mi
kuŝis hieraŭ kun mia patro; ni ebriigu lin per vino ankaŭ en ĉi
tiu nokto, kaj vi venu, kuŝu kun li, por ke ni aperigu de nia
patro idaron. 35 Kaj ili ankaŭ en ĉi tiu nokto ebriigis sian
patron per vino; kaj la pli juna iris kaj kuŝis kun li; kaj li ne
sciis, kiam ŝi kuŝiĝis kaj kiam ŝi leviĝis. 36 Kaj ambaŭ filinoj
de Lot gravediĝis de sia patro. 37 Kaj la pli maljuna naskis
filon, kaj ŝi donis al li la nomon Moab; li estas la prapatro de
la Moabidoj ĝis nun. 38 Kaj la pli juna ankaŭ naskis filon, kaj
ŝi donis al li la nomon Ben-Ami; li estas la prapatro de la
Amonidoj ĝis nun.

Ĉapitro 20

1 Kaj Abraham ekmigris de tie al la lando suda, kaj li ekloĝis
inter Kadeŝ kaj Ŝur; kaj li loĝis kiel fremdulo en Gerar. 2 Kaj
Abraham diris pri sia edzino Sara: Ŝi estas mia fratino. Kaj
Abimeleĥ, reĝo de Gerar, sendis kaj prenis Saran. 3 Kaj Dio venis
al Abimeleĥ nokte en la sonĝo, kaj diris al li: Vi mortos pro la
virino, kiun vi prenis, ĉar ŝi estas edzino de edzo. 4 Sed
Abimeleĥ ne alproksimiĝis al ŝi, kaj li diris: Mia Sinjoro! ĉu vi
mortigos ankaŭ senkulpan popolon? 5 Li diris ja al mi: Ŝi estas
mia fratino; kaj ŝi ankaŭ diris al mi: Li estas mia frato. En
senkulpeco de mia koro kaj en pureco de miaj manoj mi faris tion.
6 Kaj Dio diris al li en la sonĝo: Mi ankaŭ scias, ke en
senkulpeco de via koro vi tion faris, kaj tial Mi detenis vin, ke
vi ne peku kontraŭ Mi, tial Mi ne lasis, ke vi kuntuŝiĝu kun ŝi.
7 Kaj nun redonu la edzinon al la edzo, ĉar li estas profeto, kaj
li preĝos pri vi, kaj vi restos viva; sed se vi ne redonos, tiam
sciu, ke vi mortos, vi kaj ĉiuj viaj. 8 Kaj Abimeleĥ leviĝis frue
matene, kaj li vokis ĉiujn siajn sklavojn kaj rakontis ĉion ĉi
tion al iliaj oreloj; kaj la homoj tre ektimis. 9 Kaj Abimeleĥ
vokis Abrahamon, kaj diris al li: Kion vi faris al ni? kaj per
kio mi pekis antaŭ vi, ke vi venigis sur min kaj sur mian regnon
grandan pekon? aferojn, kiuj ne estas farataj, vi faris kontraŭ
mi. 10 Kaj Abimeleĥ diris al Abraham: Kion vi vidis, kiam vi
faris tiun aferon? 11 Kaj Abraham diris: Mi pensis, ke ne
ekzistas timo antaŭ Dio en ĉi tiu loko, kaj ke oni mortigos min
pro mia edzino. 12 Kaj efektive ŝi estas mia fratino, filino de
mia patro, nur ne filino de mia patrino; kaj ŝi fariĝis mia
edzino. 13 Kaj kiam Dio elmigrigis min el la domo de mia patro,
mi diris al ŝi: Faru al mi ĉi tiun komplezon, en kian ajn lokon
ni venos, diru pri mi: Li estas mia frato. 14 Kaj Abimeleĥ prenis
ŝafojn kaj bovojn kaj sklavojn kaj sklavinojn kaj donis al
Abraham, kaj li redonis al li lian edzinon Sara. 15 Kaj Abimeleĥ
diris: Jen mia lando estas antaŭ vi; kie plaĉas al vi, tie
loĝiĝu. 16 Kaj al Sara li diris: Jen mi donis mil arĝentajn
monerojn al via frato; tio estu al vi kovro por la okuloj antaŭ
ĉiuj, kiuj estas kun vi, kaj antaŭ ĉiuj vi estas pravigita. 17
Kaj Abraham ekpreĝis al Dio; kaj Dio sanigis Abimeleĥon kaj lian
edzinon kaj liajn sklavinojn, kaj ili komencis naski. 18 Ĉar la
Eternulo estis ŝlosinta ĉiujn uterojn en la domo de Abimeleĥ pro
Sara, la edzino de Abraham.

Ĉapitro 21

1 Kaj la Eternulo rememoris Saran, kiel Li diris, kaj la Eternulo
faris al Sara, kiel Li parolis. 2 Kaj Sara gravediĝis kaj naskis
al Abraham filon en lia maljuneco, en la difinita tempo, pri kiu
Dio al li diris. 3 Kaj Abraham donis al sia filo, kiu naskiĝis al
li, kiun naskis al li Sara, la nomon Isaak. 4 Kaj Abraham
cirkumcidis sian filon Isaak, kiam tiu havis la aĝon de ok tagoj,
kiel ordonis al li Dio. 5 Kaj Abraham havis la aĝon de cent
jaroj, kiam naskiĝis al li lia filo Isaak. 6 Kaj Sara diris:
Ridindaĵon faris al mi Dio; ĉiu, kiu aŭdos, ridos pri mi. 7 Kaj
ŝi diris: Kiu dirus al Abraham, ke Sara mamnutros infanojn? ĉar
mi naskis filon en lia maljuneco.

8 Kaj la infano kreskis, kaj ĝi estis demamigita, kaj Abraham
faris grandan festenon en la tago, en kiu Isaak estis demamigita.
9 Kaj Sara vidis, ke la filo de Hagar la Egiptino, kiun ĉi tiu
naskis al Abraham, mokas. 10 Kaj ŝi diris al Abraham: Forpelu ĉi
tiun sklavinon kaj ŝian filon; ĉar la filo de ĉi tiu sklavino ne
heredos kun mia filo, kun Isaak. 11 Kaj la afero forte malplaĉis
al Abraham pro lia filo. 12 Kaj Dio diris al Abraham: Ĝi ne
malplaĉu al vi pro la knabo kaj pro via sklavino; pri ĉio, kion
diros al vi Sara, obeu ŝian voĉon; ĉar per Isaak oni nomos vian
idaron. 13 Sed ankaŭ el la filo de la sklavino Mi kreskigos
popolon, ĉar li estas via semo. 14 Kaj Abraham leviĝis frue
matene, kaj prenis panon kaj felsakon kun akvo kaj donis al
Hagar, metante ĝin sur ŝian ŝultron, ankaŭ la infanon, kaj
foririgis ŝin; kaj ŝi iris, kaj ŝi erarvagis en la dezerto Beer-
Ŝeba. 15 Kaj konsumiĝis la akvo de la felsako, kaj ŝi ĵetis la
infanon sub unu el la arbetaĵoj. 16 Kaj ŝi iris kaj sidiĝis
kontraŭe, en la malproksimeco de pafo el pafarko; ĉar ŝi diris:
Mi ne povas rigardi la morton de la infano. Kaj ŝi sidiĝis
kontraŭe, kaj ŝi komencis laŭte plori. 17 Kaj Dio aŭdis la voĉon
de la knabo; kaj anĝelo de Dio vokis Hagaron el la ĉielo, kaj
diris al ŝi: Kio estas al vi, Hagar? ne timu, ĉar Dio aŭdis la
voĉon de la knabo el la loko, kie li estas. 18 Leviĝu, prenu la
knabon kaj tenu lin per via mano, ĉar grandan popolon Mi faros el
li. 19 Kaj Dio malfermis ŝiajn okulojn, kaj ŝi ekvidis puton kun
akvo, kaj ŝi iris kaj plenigis la felsakon per akvo kaj trinkigis
la knabon. 20 Kaj Dio estis kun la knabo, kaj li grandiĝis kaj
loĝis en la dezerto kaj fariĝis arkpafisto. 21 Kaj li loĝis en la
dezerto Paran; kaj lia patrino prenis al li edzinon el la lando
Egipta.

22 Kaj en tiu tempo Abimeleĥ kaj lia militestro Piĥol diris al
Abraham jene: Dio estas kun vi en ĉio, kion vi faras; 23 nun ĵuru
do al mi per Dio, ke vi ne agos malfidele kun mi, nek kun mia
filo, nek kun mia nepo; ke tiel same favorkore, kiel mi agis kun
vi, vi agos kun mi, kaj kun la lando, en kiu vi loĝas kiel
fremdulo. 24 Kaj Abraham diris: Mi ĵuras. 25 Kaj Abraham riproĉis
Abimeleĥon pro la akva puto, kiun perforte forprenis la sklavoj
de Abimeleĥ. 26 Kaj Abimeleĥ diris: Mi ne scias, kiu faris tion,
kaj ankaŭ vi ne diris al mi; mi eĉ ne aŭdis pri tio ĝis hodiaŭ.
27 Kaj Abraham prenis ŝafojn kaj bovojn kaj donis al Abimeleĥ,
kaj ili ambaŭ starigis inter si interligon. 28 Kaj Abraham
starigis sep ŝafidojn aparte. 29 Kaj Abimeleĥ diris al Abraham:
Por kio estas tiuj sep ŝafidoj, kiujn vi starigis aparte? 30 Kaj
tiu diris: Sep ŝafidojn prenu el mia mano, por ke ili estu por mi
atesto, ke mi elfosis tiun puton. 31 Tial tiu loko havas la nomon
Beer-Ŝeba, ĉar tie ili ambaŭ ĵuris. 32 Kaj ili starigis
interligon en Beer-Ŝeba. Kaj Abimeleĥ kaj lia militestro Piĥol
leviĝis kaj reiris en la landon de la Filiŝtoj. 33 Kaj Abraham
plantis tamariskon en Beer-Ŝeba, kaj preĝis tie al la Eternulo,
la Dio eterna. 34 Kaj Abraham loĝis en la lando de la Filiŝtoj
longan tempon.

Ĉapitro 22

1 Post tiuj okazintaĵoj Dio provis Abrahamon, kaj diris al li:
Abraham! Kaj tiu respondis: Jen mi estas. 2 Kaj Li diris: Prenu
vian filon, vian solan, kiun vi amas, Isaakon, kaj iru en la
landon Morija, kaj oferu lin tie kiel bruloferon sur unu el la
montoj, kiun Mi montros al vi. 3 Kaj Abraham leviĝis frue matene
kaj selis sian azenon kaj prenis siajn du junulojn kun si kaj
sian filon Isaak; kaj li fendis lignon por brulofero, kaj leviĝis
kaj iris al tiu loko, pri kiu diris al li Dio. 4 En la tria tago
Abraham levis siajn okulojn kaj ekvidis la lokon de malproksime.
5 Kaj Abraham diris al siaj junuloj: Restu ĉi tie kun la azeno,
kaj mi kun la knabo iros tien, kaj ni adorkliniĝos kaj revenos al
vi. 6 Kaj Abraham prenis la lignon por la brulofero kaj metis ĝin
sur sian filon Isaak, kaj li prenis en sian manon la fajron kaj
la tranĉilon; kaj ili iris ambaŭ kune. 7 Kaj Isaak diris al sia
patro Abraham: Mia patro! Kaj tiu respondis: Jen mi estas, mia
filo. Kaj li diris: Jen estas la fajro kaj la ligno, sed kie
estas la ŝafo por la brulofero? 8 Kaj Abraham diris: Dio
antaŭvidos al Si la ŝafon por la brulofero, mia filo. Kaj ili
iris ambaŭ kune. 9 Kaj ili venis al la loko, pri kiu diris al li
Dio; kaj Abraham konstruis tie la altaron kaj surmetis la lignon,
kaj ligis sian filon Isaak kaj metis lin sur la altaron super la
ligno. 10 Kaj Abraham etendis sian manon kaj prenis la tranĉilon,
por buĉi sian filon. 11 Kaj ekvokis al li anĝelo de la Eternulo
el la ĉielo, kaj diris: Abraham, Abraham! Kaj li respondis: Jen
mi estas. 12 Kaj Tiu diris: Ne etendu vian manon sur la knabon,
kaj faru al li nenion; ĉar nun Mi scias, ke vi timas Dion kaj vi
ne indulgis pro Mi vian filon, la solan. 13 Kaj Abraham levis
siajn okulojn, kaj vidis, ke jen virŝafo malantaŭe implikiĝis per
la kornoj en la arbetaĵoj. Kaj Abraham iris kaj prenis la
virŝafon, kaj oferis ĝin kiel bruloferon anstataŭ sia filo. 14
Kaj Abraham donis al tiu loko la nomon: La Eternulo Vidas; tial
oni ankoraŭ nun diras: Sur la monto, kie la Eternulo aperas. 15
Kaj denove anĝelo de la Eternulo vokis al Abraham el la ĉielo, 16
kaj diris: Mi ĵuras per Mi, diras la Eternulo, ke ĉar vi faris
tiun aferon kaj ne indulgis vian filon, la solan; 17 tial Mi
benos vin kaj Mi multigos vian idaron simile al la steloj de la
ĉielo kaj al la sablo sur la bordo de la maro; kaj via idaro
posedos la pordegojn de siaj malamikoj. 18 Kaj beniĝos per via
idaro ĉiuj popoloj de la tero, pro tio, ke vi obeis Mian voĉon.
19 Kaj Abraham revenis al siaj junuloj, kaj ili leviĝis kaj iris
kune al Beer-Ŝeba; kaj Abraham loĝis en Beer-Ŝeba.

20 Post tiuj okazintaĵoj oni sciigis al Abraham, dirante: Jen
ankaŭ Milka naskis infanojn al via frato Naĥor: 21 la
unuenaskiton Uc, kaj lian fraton Buz, kaj Kemuelon, la patron de
Aram; 22 kaj Kesedon kaj Ĥazon kaj Pildaŝon kaj Jidlafon kaj
Betuelon. 23 Kaj de Betuel naskiĝis Rebeka. Ĉi tiujn ok naskis
Milka al Naĥor, la frato de Abraham. 24 Kaj lia kromvirino, nome
Reuma, ankaŭ naskis: Tebaĥon kaj Gaĥamon kaj Taĥaŝon kaj Maaĥan.

Ĉapitro 23

1 Kaj la vivo de Sara estis cent dudek sep jaroj; tiom estis la
jaroj de la vivo de Sara. 2 Kaj Sara mortis en Kirjat-Arba, kiu
estas Ĥebron, en la lando Kanaana. Kaj Abraham venis, por funebri
pri Sara kaj plori pri ŝi. 3 Kaj Abraham leviĝis for de sia
mortintino, kaj diris al la filoj de Ĥet jene: 4 Fremdulo kaj
pasloĝanto mi estas ĉe vi; donu al mi posedotan lokon por tombo
inter vi, por ke mi enterigu mian mortintinon, kiu estas antaŭ
mi. 5 Kaj la filoj de Ĥet respondis al Abraham, dirante al li: 6
Aŭskultu nin, nia sinjoro! vi estas princo de Dio inter ni; en la
plej elektitaj niaj tomboj enterigu vian mortintinon; neniu el ni
rifuzos al vi sian tomblokon, por enterigi vian mortintinon. 7
Kaj Abraham leviĝis, kaj profunde kliniĝis antaŭ la popolo de la
lando, antaŭ la filoj de Ĥet. 8 Kaj li diris al ili jene: Se
plaĉas al vi, ke mi enterigu mian mortintinon, kiu estas antaŭ
mi, tiam aŭskultu min kaj petu por mi Efronon, la filon de Coĥar,
9 ke li donu al mi la duoblan kavernon, kiun li havas en la fino
de sia kampo; por plena sumo da mono li donu ĝin al mi inter vi
por tomba posedaĵo. 10 Kaj Efron sidis inter la filoj de Ĥet, kaj
respondis Efron la Ĥetido al Abraham aŭdeble por la filoj de Ĥet,
antaŭ ĉiuj, kiuj venis en la pordegon de lia urbo, dirante: 11
Ne, mia sinjoro, aŭskultu min! la kampon mi donas al vi, kaj la
kavernon, kiu estas sur ĝi, al vi mi donas, antaŭ la okuloj de la
filoj de mia popolo mi donas ĝin al vi; enterigu vian
mortintinon. 12 Kaj Abraham profunde kliniĝis antaŭ la popolo de
la lando. 13 Kaj li diris al Efron aŭdeble por la popolo de la
lando jene: Mi petas, aŭskultu min: mi donas monon por la kampo;
prenu de mi, kaj mi enterigos tie mian mortintinon. 14 Kaj Efron
respondis al Abraham, dirante al li: 15 Mia sinjoro, aŭskultu
min: la tero valoras kvarcent siklojn; sed kio ĝi estas inter mi
kaj vi? enterigu vian mortintinon. 16 Kaj Abraham aŭskultis
Efronon, kaj Abraham pesis al Efron la monon, pri kiu li parolis
aŭdeble por la filoj de Ĥet, kvarcent siklojn da arĝento, uzata
en la komerco. 17 Kaj la kampo de Efron kun la duobla kaverno,
kiu estis antaŭ Mamre, la kampo kaj la kaverno sur ĝi kaj ĉiuj
arboj sur la kampo, inter ĉiuj ĝiaj limoj ĉirkaŭe, fariĝis 18
posedaĵo de Abraham antaŭ la okuloj de la filoj de Ĥet, de ĉiuj,
kiuj venis en la pordegon de lia urbo. 19 Kaj post tio Abraham
enterigis sian edzinon Sara en la duobla kaverno de la kampo,
antaŭ Mamre, kiu estas Ĥebron, en la lando Kanaana. 20 Kaj la
kampo kaj la kaverno sur ĝi fariĝis tomba posedaĵo de Abraham,
kiun li akiris de la filoj de Ĥet.

Ĉapitro 24

1 Kaj Abraham estis maljuna kaj en profunda aĝo. Kaj la Eternulo
benis Abrahamon en ĉio. 2 Kaj Abraham diris al sia sklavo, la
administranto de lia domo, kiu regis ĉion, kio apartenis al li:
Metu vian manon sub mian femuron; 3 kaj mi ĵurigas vin per la
Eternulo, la Dio de la ĉielo kaj la Dio de la tero, ke vi ne
prenos edzinon por mia filo el la filinoj de la Kanaanidoj, inter
kiuj mi loĝas; 4 sed en mian landon kaj en mian patrujon vi iros
kaj vi prenos edzinon por mia filo Isaak. 5 Kaj la sklavo diris
al li: Eble la virino ne volos iri kun mi en ĉi tiun landon; ĉu
mi tiam devas revenigi vian filon en la landon, el kiu vi eliris?
6 Kaj Abraham diris al li: Gardu vin, ne revenigu mian filon
tien. 7 La Eternulo, la Dio de la ĉielo, kiu prenis min el la
domo de mia patro kaj el mia patrujo, kaj diris al mi kaj ĵuris
al mi, dirante: Al via idaro Mi donos ĉi tiun landon--Li sendos
Sian anĝelon antaŭ vi, kaj vi prenos edzinon por mia filo el tie.
8 Kaj se la virino ne volos iri kun vi, tiam vi fariĝos libera de
ĉi tiu mia ĵuro; nur mian filon ne revenigu tien. 9 Kaj la sklavo
metis sian manon sub la femuron de sia sinjoro Abraham kaj ĵuris
al li pri tiu afero. 10 Kaj la sklavo prenis dek kamelojn el la
kameloj de sia sinjoro, kaj li iris; kaj ĉiaj bonaĵoj de lia
sinjoro estis en liaj manoj. Kaj li leviĝis kaj iris
Mezopotamion, al la urbo Naĥor. 11 Kaj li genuigis la kamelojn
ekstere de la urbo, ĉe puto kun akvo, en vespera tempo, en la
tempo, kiam eliras la virinoj, por ĉerpi akvon. 12 Kaj li diris:
Ho Eternulo, Dio de mia sinjoro Abraham, sukcesigu min hodiaŭ kaj
faru favorkoraĵon al mia sinjoro Abraham. 13 Jen mi staras apud
la fonto da akvo, kaj la filinoj de la urbanoj eliras, por ĉerpi
akvon; 14 kaj la junulinon, al kiu mi diros: Volu klini vian
kruĉon, ke mi trinku, kaj ŝi diros: Trinku, kaj mi trinkigos
ankaŭ viajn kamelojn--ŝin Vi destinis por Via sklavo Isaak; kaj
per tio mi sciiĝos, ke Vi faris favorkoraĵon al mia sinjoro. 15
Kaj antaŭ ol li finis paroli, jen eliras Rebeka, kiu estis
naskita al Betuel, la filo de Milka, edzino de Naĥor, frato de
Abraham; kaj ŝia kruĉo estis sur ŝia ŝultro. 16 Kaj la junulino
estis tre belaspekta, virgulino, kiun ankoraŭ ne ekkonis viro.
Kaj ŝi malsupreniris al la fonto kaj plenigis sian kruĉon kaj
iris supren. 17 Kaj la sklavo kuris al ŝi renkonte, kaj diris:
Volu lasi min trinki iom da akvo el via kruĉo. 18 Kaj ŝi diris:
Trinku, mia sinjoro; kaj ŝi rapide mallevis la kruĉon sur sian
manon, kaj ŝi donis al li trinki. 19 Kaj kiam ŝi sufiĉe lin
trinkigis, ŝi diris: Ankaŭ por viaj kameloj mi ĉerpos, ĝis ili
finos trinki. 20 Kaj rapide ŝi elverŝis el sia kruĉo en la
trinkujon, kaj kuris denove al la puto, por ĉerpi por ĉiuj liaj
kameloj. 21 Kaj la viro admiris ŝin silente, por konvinkiĝi, ĉu
la Eternulo prosperigis lian vojon aŭ ne. 22 Kaj kiam la kameloj
ĉesis trinki, tiam la viro prenis oran ringon, havantan la pezon
de duono de siklo, kaj du braceletojn por ŝiaj manoj, havantajn
la pezon de dek sikloj da oro. 23 Kaj li diris: Kies filino vi
estas? volu diri al mi; ĉu en la domo de via patro estas loko por
ni, por tradormi la nokton? 24 Kaj ŝi diris al li: Mi estas
filino de Betuel, filo de Milka, kiun ŝi naskis al Naĥor. 25 Kaj
ŝi diris al li: Ankaŭ da pajlo kaj da furaĝo ni havas multe, kaj
ankaŭ lokon, por ke vi tradormu la nokton. 26 Kaj la viro
kliniĝis kaj faris adoron al la Eternulo. 27 Kaj li diris:
Glorata estu la Eternulo, la Dio de mia sinjoro Abraham, kiu ne
lasis sen Sia favorkoreco kaj vereco mian sinjoron. Per la vojo,
kiun mi iris, la Eternulo alkondukis min al la domo de la frato
de mia sinjoro. 28 Kaj la junulino kuris, kaj rakontis tiujn
aferojn en la domo de sia patrino. 29 Kaj Rebeka havis fraton,
kiu estis nomata Laban. Kaj Laban kuris al la viro eksteren, al
la fonto. 30 Kaj kiam li vidis la ringon kaj la braceletojn sur
la manoj de sia fratino, kaj kiam li aŭdis la vortojn de sia
fratino Rebeka, kiu diris: Tiel parolis kun mi tiu viro--tiam li
iris al la viro, kaj jen tiu staras ĉe la kameloj apud la fonto.
31 Kaj li diris: Venu, benita de la Eternulo; kial vi staras
ekstere? mi pretigis la domon kaj ankaŭ lokon por la kameloj. 32
Kaj li venigis la viron en la domon, kaj malligis la kamelojn,
kaj donis pajlon kaj furaĝon al la kameloj, kaj akvon por lavi
liajn piedojn, kaj la piedojn de la homoj, kiuj estis kun li. 33
Kaj estis metita antaŭ li manĝo; sed li diris: Mi ne manĝos,
antaŭ ol mi diros mian aferon. Kaj tiu diris: Parolu. 34 Kaj li
diris: Sklavo de Abraham mi estas. 35 Kaj la Eternulo forte benis
mian sinjoron, kaj li fariĝis granda; kaj Li donis al li ŝafojn
kaj bovojn kaj arĝenton kaj oron kaj sklavojn kaj sklavinojn kaj
kamelojn kaj azenojn. 36 Kaj Sara, la edzino de mia sinjoro,
naskis filon al mia sinjoro, kiam ŝi maljuniĝis; kaj li donis al
li ĉion, kion li havis. 37 Kaj mia sinjoro ĵurigis min, dirante:
Ne prenu edzinon por mia filo el la filinoj de la Kanaanidoj, en
kies lando mi loĝas. 38 Nur al la domo de mia patro iru kaj al
mia familio, kaj prenu edzinon por mia filo. 39 Kaj mi diris al
mia sinjoro: Eble la virino ne volos iri kun mi? 40 Kaj li diris
al mi: La Eternulo, antaŭ kiu mi iradis, sendos Sian anĝelon kun
vi kaj sukcesigos vian vojon; kaj vi prenos edzinon por mia filo
el mia familio kaj el la domo de mia patro. 41 Tiam vi estos
libera de mia ĵuro, kiam vi venos al mia familio; kaj se ili ne
donos al vi, vi estos libera de mia ĵuro. 42 Kaj mi venis hodiaŭ
al la fonto, kaj mi diris: Eternulo, Dio de mia sinjoro Abraham!
ho, se Vi volus sukcesigi mian vojon, kiun mi nun iras! 43 Jen mi
staras apud la fonto da akvo; la virgulino, kiu eliros, por
ĉerpi, kaj al kiu mi diros: Lasu min trinki iom da akvo el via
kruĉo, 44 kaj kiu diros al mi: Trinku vi, kaj ankaŭ por viaj
kameloj mi ĉerpos--tio estas la virino, kiun la Eternulo destinis
por la filo de mia sinjoro. 45 Antaŭ ol mi finis paroli en mia
koro, jen Rebeka eliras, kaj ŝia kruĉo estas sur ŝia ŝultro; kaj
ŝi malsupreniris al la fonto kaj ĉerpis. Kaj mi diris al ŝi: Volu
trinkigi min. 46 Kaj rapide ŝi deprenis sian kruĉon de la ŝultro,
kaj diris: Trinku, kaj ankaŭ viajn kamelojn mi trinkigos. Kaj mi
trinkis, kaj ankaŭ la kamelojn ŝi trinkigis. 47 Kaj mi demandis
ŝin, kaj mi diris: Kies filino vi estas? Kaj ŝi diris: Filino de
Betuel, filo de Naĥor, kiun naskis al li Milka. Kaj mi metis la
ringon sur ŝian nazon kaj la braceletojn sur ŝiajn manojn. 48 Kaj
mi kliniĝis kaj faris adoron al la Eternulo, kaj mi gloris la
Eternulon, la Dion de mia sinjoro Abraham, kiu kondukis min per
ĝusta vojo, por ke mi prenu la filinon de la frato de mia sinjoro
por lia filo. 49 Kaj nun se vi volas fari favorkoraĵon kaj
ĝustaĵon al mia sinjoro, diru al mi; kaj se ne, vi ankaŭ diru al
mi, kaj mi turnos min dekstren aŭ maldekstren. 50 Tiam respondis
Laban kaj Betuel, kaj diris: De la Eternulo venis ĉi tiu afero;
ni ne povas diri al vi ion malbonan aŭ bonan. 51 Jen Rebeka estas
antaŭ vi; prenu ŝin kaj iru, kaj ŝi estu edzino al la filo de via
sinjoro, kiel diris la Eternulo. 52 Kaj kiam la sklavo de Abraham
aŭdis iliajn vortojn, li kliniĝis ĝis la tero al la Eternulo. 53
Kaj la sklavo elprenis arĝentaĵojn kaj oraĵojn kaj vestojn kaj
donis al Rebeka; kaj donacojn li donis al ŝia frato kaj al ŝia
patrino. 54 Kaj manĝis kaj trinkis li kaj la homoj, kiuj estis
kun li, kaj ili tradormis tie la nokton. Kaj kiam ili leviĝis
matene, li diris: Lasu min for al mia sinjoro. 55 Tiam ŝia frato
kaj ŝia patrino diris: La junulino restu kun ni almenaŭ dek
tagojn, poste vi iros. 56 Kaj li diris al ili: Ne retenu min, ĉar
la Eternulo sukcesigis mian vojon. Lasu min for, kaj mi iros al
mia sinjoro. 57 Kaj ili diris: Ni vokos la junulinon, kaj ni
demandos, kion ŝi diros. 58 Kaj ili alvokis Rebekan, kaj diris al
ŝi: Ĉu vi iros kun ĉi tiu viro? Kaj ŝi diris: Mi iros. 59 Kaj ili
forsendis sian fratinon Rebeka kaj ŝian nutrintinon kaj la
sklavon de Abraham kaj liajn homojn. 60 Kaj ili benis Rebekan,
kaj diris al ŝi: Nia fratino! miloj da miloj elkresku el vi, kaj
via idaro posedu la pordegojn de siaj malamikoj. 61 Kaj leviĝis
Rebeka kaj ŝiaj servistinoj kaj sidiĝis sur la kameloj, kaj ili
iris post tiu viro; kaj la sklavo prenis Rebekan kaj foriris. 62
Kaj Isaak venis de la vojo, kiu kondukas al la puto de la
Vivanto-Vidanto; li loĝis en la suda lando. 63 Kaj Isaak eliris,
por mediti sur la kampo, kiam komenciĝis vespero; kaj li levis
siajn okulojn kaj vidis, ke jen venas kameloj. 64 Kaj Rebeka
levis siajn okulojn, kaj ŝi ekvidis Isaakon kaj desaltis de la
kamelo. 65 Kaj ŝi diris al la sklavo: Kiu estas tiu viro, kiu
iras sur la kampo renkonte al ni? Kaj la sklavo diris: Tio estas
mia sinjoro. Kaj ŝi prenis la kovrotukon kaj kovris sin. 66 Kaj
la sklavo rakontis al Isaak ĉion, kion li faris. 67 Kaj Isaak
enkondukis ŝin en la tendon de sia patrino Sara; kaj li prenis
Rebekan, kaj ŝi fariĝis lia edzino, kaj li ekamis ŝin. Kaj Isaak
konsoliĝis pri sia patrino.

Ĉapitro 25

1 Kaj Abraham prenis alian edzinon, kiu estis nomata Ketura. 2
Kaj ŝi naskis al li Zimranon kaj Jokŝanon kaj Medanon kaj
Midjanon kaj Jiŝbakon kaj Ŝuaĥon. 3 Kaj de Jokŝan naskiĝis Ŝeba
kaj Dedan. Kaj la filoj de Dedan estis la Aŝuridoj, Letuŝidoj,
kaj Leumidoj. 4 Kaj la filoj de Midjan estis Efa kaj Efer kaj
Ĥanoĥ kaj Abida kaj Eldaa. Ĉiuj ĉi tiuj estis la filoj de Ketura.
5 Kaj Abraham fordonis ĉion, kion li havis, al Isaak. 6 Kaj al la
filoj de siaj kromvirinoj Abraham donis donacojn, kaj foririgis
ilin de sia filo Isaak, ankoraŭ dum sia vivo, orienten, en landon
orientan. 7 Kaj la nombro de la jaroj de vivo de Abraham, kiujn
li travivis, estis cent sepdek kvin jaroj. 8 Kaj Abraham
konsumiĝis kaj mortis en bona maljuneco, profundaĝa kaj sata de
vivo, kaj li alkolektiĝis al sia popolo. 9 Kaj enterigis lin liaj
filoj Isaak kaj Iŝmael en la duobla kaverno, kiu troviĝas antaŭ
Mamre, sur la kampo de Efron, filo de Coĥar, la Ĥetido. 10 Sur la
kampo, kiun aĉetis Abraham de la filoj de Ĥet, tie estas
enterigitaj Abraham kaj lia edzino Sara. 11 Kaj post la morto de
Abraham Dio benis lian filon Isaak. Kaj Isaak loĝis ĉe la puto de
la Vivanto-Vidanto.

12 Kaj jen estas la generaciaro de Iŝmael, filo de Abraham, kiun
Hagar, la Egiptino, sklavino de Sara, naskis al Abraham; 13 kaj
jen estas la nomoj de la filoj de Iŝmael, laŭ iliaj nomoj kaj
generacioj: Nebajot, la unuenaskita de Iŝmael, kaj Kedar kaj
Adbeel kaj Mibsam 14 kaj Miŝma kaj Duma kaj Masa, 15 Ĥadad kaj
Tema, Jetur, Nafiŝ, kaj Kedma. 16 Tio estas la filoj de Iŝmael,
kaj tio estas iliaj nomoj en iliaj vilaĝoj kaj tendaroj, dek du
princoj super siaj gentoj. 17 Kaj la daŭro de la vivo de Iŝmael
estis cent tridek sep jaroj; kaj li konsumiĝis kaj mortis kaj
alkolektiĝis al sia popolo. 18 Kaj ili loĝis de Ĥavila ĝis Ŝur,
kiu estas antaŭ Egiptujo, sur la vojo al Asirio. Antaŭ ĉiuj siaj
fratoj li loĝis.

19 Kaj jen estas la generaciaro de Isaak, filo de Abraham: de
Abraham naskiĝis Isaak. 20 Kaj Isaak havis la aĝon de kvardek
jaroj, kiam li prenis kiel edzinon Rebekan, filinon de Betuel la
Siriano, el Mezopotamio, fratinon de Laban la Siriano. 21 Kaj
Isaak preĝis al la Eternulo pri sia edzino, ĉar ŝi estis
senfrukta; kaj la Eternulo cedis al lia preĝo, kaj lia edzino
Rebeka gravediĝis. 22 Kaj la infanoj interpuŝiĝis en ŝia interno,
kaj ŝi diris: Se estas tiel, por kio do mi gravediĝis? Kaj ŝi
iris, por demandi la Eternulon. 23 Kaj la Eternulo diris al ŝi:

     Du popoloj estas en via ventro,
     Kaj du gentoj disapartiĝos el via interno;
     Kaj unu popolo estos pli forta ol la dua,
     Kaj la pli granda servos la malpli grandan.

24 Kaj kiam venis la tempo, ke ŝi nasku, tiam montriĝis, ke
ĝemeloj estas en ŝia ventro. 25 Kaj la unua eliris ruĝa, li estis
tuta kiel harkovrita felo; kaj oni donis al li la nomon Esav. 26
Kaj poste eliris lia frato, tenante per la mano la kalkanon de
Esav; kaj oni donis al li la nomon Jakob. Kaj Isaak havis la aĝon
de sesdek jaroj, kiam ili naskiĝis. 27 Kaj la knaboj grandiĝis;
kaj Esav fariĝis lerta ĉasisto, kampisto, kaj Jakob fariĝis homo
kvieta, sidanta en la tendo. 28 Kaj Isaak amis Esavon, ĉar li
manĝadis lian ĉasaĵon; sed Rebeka amis Jakobon. 29 Kaj Jakob
kuiris kuiraĵon; kaj Esav venis de la kampo kaj estis laca. 30
Kaj Esav diris al Jakob: Donu al mi manĝi de ĉi tiu ruĝa kuiraĵo,
ĉar mi estas laca. Tial oni donis al li la nomon Edom. 31 Kaj
Jakob diris: Vendu al mi hodiaŭ vian unuenaskitecon. 32 Kaj Esav
diris: Jen mi tuj mortos; por kio do mi bezonas la
unuenaskitecon? 33 Kaj Jakob diris: Ĵuru al mi hodiaŭ; kaj tiu
ĵuris al li kaj vendis sian unuenaskitecon al Jakob. 34 Kaj Jakob
donis al Esav panon kaj kuiraĵon el lentoj, kaj li manĝis kaj
trinkis, kaj leviĝis kaj foriris. Kaj Esav malŝatis la
unuenaskitecon.

Ĉapitro 26

1 Estis malsato en la lando, krom la antaŭa malsato, kiu estis en
la tempo de Abraham. Kaj Isaak iris al Abimeleĥ, la reĝo de la
Filiŝtoj, en Gerar. 2 Kaj la Eternulo aperis al li, kaj diris: Ne
iru Egiptujon, loĝu en la lando, pri kiu Mi diros al vi. 3 Vivu
kiel fremdulo en ĉi tiu lando, kaj Mi estos kun vi, kaj Mi benos
vin; ĉar al vi kaj al via idaro Mi donos ĉiujn ĉi tiujn landojn,
kaj Mi plenumos la ĵuron, kiun Mi ĵuris al via patro Abraham. 4
Kaj Mi multigos vian idaron simile al la steloj de la ĉielo, kaj
Mi donos al via idaro ĉiujn ĉi tiujn landojn, kaj beniĝos per via
idaro ĉiuj popoloj de la tero; 5 pro tio, ke Abraham obeis Mian
voĉon, kaj plenumadis Miajn aranĝojn, Miajn leĝojn, kaj Miajn
instruojn. 6 Kaj Isaak ekloĝis en Gerar. 7 Kaj kiam la homoj de
tiu loko demandis pri lia edzino, li diris: Ŝi estas mia fratino;
ĉar li timis diri: Mia edzino; por ke la homoj de la loko ne
mortigu lin pro Rebeka, ĉar ŝi estis belaspekta. 8 Unu fojon,
kiam li estis tie jam de longa tempo, Abimeleĥ, la reĝo de la
Filiŝtoj, rigardis tra la fenestro, kaj vidis, ke Isaak amuziĝas
kun sia edzino Rebeka. 9 Tiam Abimeleĥ vokis Isaakon, kaj diris:
Jen, ŝi estas ja via edzino; kial do vi diris: Ŝi estas mia
fratino? Kaj Isaak diris al li: Ĉar mi pensis, ke eble mi mortos
pro ŝi. 10 Kaj Abimeleĥ diris: Kion do vi faris al ni! preskaŭ
jam kuŝiĝis unu el la popolo kun via edzino, kaj vi venigus sur
nin krimon. 11 Kaj Abimeleĥ faris ordonon al la tuta popolo jene:
Kiu tuŝos ĉi tiun viron aŭ lian edzinon, tiu mortos. 12 Kaj Isaak
semis en tiu lando, kaj havis en tiu jaro centoble-mezuran
rikolton; kaj la Eternulo lin benis. 13 Kaj tiu homo grandiĝis
kaj ĉiam pli kaj pli grandiĝadis, ĝis li fariĝis tre granda. 14
Kaj li havis tre multe da brutoj malgrandaj kaj brutoj grandaj
kaj grandan servistaron; kaj la Filiŝtoj enviis lin. 15 Kaj ĉiujn
putojn, kiujn elfosis la sklavoj de lia patro en la tempo de lia
patro Abraham, la Filiŝtoj ŝtopis kaj plenigis ilin per tero. 16
Tiam Abimeleĥ diris al Isaak: Foriru de ni, ĉar vi fariĝis multe
pli forta ol ni. 17 Kaj Isaak foriris de tie kaj aranĝis siajn
tendojn en la valo de Gerar, kaj tie li ekloĝis. 18 Kaj Isaak
denove elfosis la akvoputojn, kiujn oni elfosis en la tempo de
lia patro Abraham kaj la Filiŝtoj ŝtopis post la morto de
Abraham; kaj li donis al ili tiujn samajn nomojn, kiujn donis al
ili lia patro. 19 Kaj la sklavoj de Isaak fosis en la valo kaj
trovis tie puton kun freŝa akvo. 20 Kaj disputis la paŝtistoj de
Gerar kun la paŝtistoj de Isaak, dirante: Al ni apartenas la
akvo. Kaj oni donis al la puto la nomon Esek, ĉar oni disputis
pri ĝi. 21 Kaj ili elfosis alian puton, kaj ankaŭ pri ĝi ili
disputis; kaj oni donis al ĝi la nomon Sitna. 22 Kaj ili foriĝis
de tie kaj elfosis alian puton, kaj pri ĝi oni ne disputis. Kaj
li donis al ĝi la nomon Reĥobot, dirante: Nun la Eternulo donis
al ni vastan lokon, kaj ni multiĝos sur la tero. 23 Kaj de tie li
formigris al Beer-Ŝeba. 24 Kaj aperis al li la Eternulo en tiu
nokto, kaj diris: Mi estas la Dio de via patro Abraham; ne timu,
ĉar Mi estas kun vi, kaj Mi benos vin kaj Mi multigos vian idaron
pro Abraham, Mia servanto. 25 Kaj li konstruis tie altaron kaj
preĝis al la Eternulo. Kaj li aranĝis tie sian tendon, kaj la
sklavoj de Isaak elfosis tie puton. 26 Kaj Abimeleĥ iris al li el
Gerar, kaj ankaŭ lia amiko Aĥuzat kaj lia militestro Piĥol. 27
Kaj Isaak diris al ili: Por kio vi venis al mi? vi min ja malamas
kaj forpelis min de vi. 28 Kaj ili diris: Ni vidis, ke la
Eternulo estas kun vi; tial ni diris: Estu ĵuro inter ni, inter
ni kaj vi, kaj ni faru interligon kun vi, 29 ke vi ne faru al ni
malbonon, kiel ni vin ne tuŝis kaj kiel ni faris al vi nur bonon
kaj lasis vin foriri en paco; vi estas nun benito de la Eternulo.
30 Kaj li faris por ili festenon, kaj ili manĝis kaj trinkis. 31
Kaj ili leviĝis frue matene kaj ĵuris al si reciproke. Kaj Isaak
lasis ilin foriri, kaj ili foriris de li en paco. 32 Kaj en tiu
tago venis la sklavoj de Isaak, kaj raportis al li pri la puto,
kiun ili elfosis, kaj diris al li: Ni trovis akvon. 33 Kaj li
donis al ĝi la nomon Ŝiba; pro tio la nomo de la urbo estas Beer-
Ŝeba ĝis hodiaŭ.

34 Kiam Esav havis la aĝon de kvardek jaroj, li prenis kiel
edzinojn Jehuditon, filinon de Beeri la Ĥetido, kaj Basmaton,
filinon de Elon la Ĥetido. 35 Kaj ili multe ĉagrenis Isaakon kaj
Rebekan.

Ĉapitro 27

1 Kiam Isaak maljuniĝis kaj la vidado de liaj okuloj malakriĝis,
li vokis Esavon, sian pli maljunan filon, kaj diris al li: Mia
filo! Kaj tiu diris al li: Jen mi estas. 2 Kaj li diris: Jen mi
maljuniĝis; mi ne scias, kiam mi mortos; 3 prenu do nun viajn
armilojn, vian sagujon kaj vian pafarkon, kaj iru sur la kampon
kaj ĉasu por mi ĉasaĵon; 4 kaj faru por mi bongustan manĝaĵon,
kian mi amas, kaj alportu al mi, kaj mi ĝin manĝos, por ke mia
animo vin benu, antaŭ ol mi mortos. 5 Sed Rebeka aŭdis, kiam
Isaak parolis al sia filo Esav. Kaj Esav iris sur la kampon, por
ĉasi ĉasaĵon kaj alporti. 6 Kaj Rebeka diris al sia filo Jakob
jene: Mi aŭdis, ke via patro diris al via frato Esav jene: 7
Alportu al mi ĉasaĵon kaj faru por mi bongustan manĝaĵon, kaj mi
manĝos, kaj mi benos vin antaŭ la Eternulo antaŭ mia morto. 8 Kaj
nun, mia filo, aŭskultu mian voĉon, kion mi ordonas al vi: 9 iru
al la brutaro kaj alportu al mi de tie du bonajn kapridojn, kaj
mi faros el ili bongustan manĝaĵon por via patro, kian li amas;
10 kaj vi alportos al via patro, kaj li manĝos, por ke li benu
vin antaŭ sia morto. 11 Kaj Jakob diris al sia patrino Rebeka:
Mia frato Esav estas ja homo harkovrita, kaj mi estas homo glata;
12 eble mia patro min palpos, tiam mi estos en liaj okuloj kiel
trompanto, kaj mi venigos sur min malbenon, sed ne benon. 13 Kaj
lia patrino diris al li: Sur mi estu tiu malbeno, mia filo; nur
aŭskultu mian voĉon kaj iru, alportu al mi. 14 Kaj li iris kaj
prenis kaj alportis al sia patrino, kaj lia patrino faris
bongustan manĝaĵon, kian amis lia patro. 15 Kaj Rebeka prenis la
luksajn vestojn de sia pli maljuna filo Esav, kiujn ŝi havis ĉe
si en la domo, kaj ŝi vestis sian pli junan filon Jakob; 16 kaj
per la feloj de la kapridoj ŝi vestis liajn manojn kaj la
glataĵon de lia kolo. 17 Kaj ŝi donis la bongustan manĝaĵon kaj
la panon, kiujn ŝi pretigis, en la manon de sia filo Jakob. 18
Kaj li venis al sia patro, kaj diris: Mia patro! Kaj tiu diris:
Jen mi estas; kiu vi estas, mia filo? 19 Kaj Jakob diris al sia
patro: Mi estas Esav, via unuenaskito; mi faris, kiel vi diris al
mi; volu leviĝi, sidiĝu, kaj manĝu mian ĉasaĵon, por ke via animo
min benu. 20 Kaj Isaak diris al sia filo: Kiamaniere vi tiel
rapide trovis, mia filo? Kaj tiu diris: Ĉar la Eternulo, via Dio,
sendis al mi renkonte. 21 Kaj Isaak diris al Jakob: Alproksimiĝu,
kaj mi vin palpos, mia filo, ĉu tio estas vi, mia filo Esav, aŭ
ne. 22 Kaj Jakob alproksimiĝis al sia patro Isaak, kaj tiu lin
palpis, kaj diris: La voĉo estas voĉo de Jakob, sed la manoj
estas manoj de Esav. 23 Kaj li ne rekonis lin, ĉar liaj manoj
estis kiel la manoj de lia frato Esav, harkovritaj; kaj li benis
lin. 24 Kaj li diris: Ĉu tio estas vi, mia filo Esav? Kaj tiu
diris: Mi. 25 Kaj li diris: Alŝovu al mi, kaj mi manĝos la
ĉasaĵon de mia filo, por ke mia animo vin benu. Kaj li alŝovis al
li, kaj tiu manĝis; kaj li alportis al li vinon, kaj tiu trinkis.
26 Kaj lia patro Isaak diris al li: Alproksimiĝu kaj kisu min,
mia filo. 27 Kaj li alproksimiĝis kaj kisis lin, kaj tiu flaris
la odoron de liaj vestoj, kaj li benis lin, kaj diris:

     Vidu, la odoro de mia filo
     Estas kiel la odoro de kampo, kiun la Eternulo benis;
28   Dio donu al vi roson ĉielan
     Kaj grason de la tero
     Kaj multe da greno kaj mosto.
29   Popoloj vin servu,
     Kaj gentoj kliniĝu antaŭ vi;
     Estu sinjoro super viaj fratoj,
     Kaj kliniĝu antaŭ vi la filoj de via patrino;
     Viaj malbenantoj estu malbenataj,
     Kaj viaj benantoj estu benataj.

30 Kaj kiam Isaak finis beni Jakobon kaj apenaŭ Jakob eliris de
antaŭ sia patro Isaak, lia frato Esav venis de sia ĉasado. 31 Kaj
ankaŭ li faris bongustan manĝaĵon kaj alportis al sia patro, kaj
diris al sia patro: Leviĝu, mia patro, kaj manĝu la ĉasaĵon de
via filo, por ke via animo min benu. 32 Kaj lia patro Isaak diris
al li: Kiu vi estas? Kaj li diris: Mi estas via unuenaskita filo
Esav. 33 Tiam Isaak ektremis per tre granda tremo, kaj diris: Kiu
do estas tiu, kiu ĉasis ĉasaĵon kaj alportis al mi, kaj mi manĝis
de ĉio, antaŭ ol vi venis, kaj mi benis lin? kaj li restos ja
benita! 34 Kiam Esav aŭdis la vortojn de sia patro, li ekkriis
per tre granda kaj maldolĉa krio, kaj diris al sia patro: Benu
ankaŭ min, ho mia patro! 35 Kaj tiu diris: Via frato venis kun
ruzo kaj prenis vian benon. 36 Kaj li diris: Ĝuste do lia nomo
estas Jakob, ĉar li submetis al mi la piedon jam du fojojn; mian
unuenaskitecon li prenis, kaj jen li nun prenis mian benon! Kaj
li diris: Ĉu vi ne rezervis por mi benon? 37 Kaj Isaak respondis
kaj diris al Esav: Jen mi faris lin sinjoro super vi, kaj ĉiujn
liajn fratojn mi donis al li kiel servantojn, kaj grenon kaj
moston mi havigis al li; kion do mi faros por vi, mia filo? 38
Kaj Esav diris al sia patro: Ĉu ĝi estas la sola beno, kiun vi
havas? benu ankaŭ min, ho mia patro! Kaj Esav ekploris per laŭta
voĉo. 39 Kaj lia patro Isaak respondis kaj diris al li:

     Jen la graso de la tero estu en via loko de loĝado
     Kaj la ĉiela roso de supre;
40   Kaj per via glavo vi vivos, kaj vian fraton vi servos;
     Sed kiam vi kontraŭbatalos,
     Vi deĵetos lian jugon de via kolo.

41 Kaj Esav ekmalamis Jakobon pro la beno, per kiu benis lin lia
patro; kaj Esav diris en sia koro: Baldaŭ venos la tagoj de
funebro pro mia patro, tiam mi mortigos mian fraton Jakob. 42 Kaj
oni raportis al Rebeka la vortojn de ŝia pli maljuna filo Esav;
tiam ŝi sendis kaj vokis sian pli junan filon Jakob, kaj diris al
li: Jen via frato Esav minacas mortigi vin; 43 tial nun, mia
filo, aŭskultu mian voĉon; kaj leviĝu, forkuru al mia frato Laban
en Ĥaran; 44 kaj loĝu ĉe li kelkan tempon, ĝis kvietiĝos la
furiozo de via frato; 45 ĝis la kolero de via frato deturniĝos de
vi, kaj li forgesos, kion vi faris al li. Tiam mi sendos kaj
prenos vin de tie. Kial mi perdu vin ambaŭ en unu tago?

46 Kaj Rebeka diris al Isaak: Tedis al mi la vivo pro la
Ĥetidinoj; se Jakob prenos edzinon el ĉi tiuj Ĥetidinoj, el la
filinoj de la lando, tiam por kio mi vivu?

Ĉapitro 28

1 Tiam Isaak alvokis Jakobon kaj benis lin, kaj ordonis al li,
dirante: Ne prenu edzinon el la filinoj Kanaanaj. 2 Leviĝu, iru
Mezopotamion, al la domo de Betuel, la patro de via patrino, kaj
prenu al vi el tie edzinon el la filinoj de Laban, la frato de
via patrino. 3 Kaj Dio la Plejpotenca benu vin kaj fruktigu vin
kaj multigu vin, kaj kreskigu el vi amason da popoloj. 4 Kaj Li
donu al vi la benon de Abraham, al vi kaj al via idaro kune kun
vi, por ke vi heredu la landon de via fremdeloĝado, kiun Dio
donis al Abraham. 5 Kaj Isaak forsendis Jakobon, kaj tiu iris
Mezopotamion, al Laban, la filo de Betuel la Siriano, frato de
Rebeka, patrino de Jakob kaj Esav. 6 Kiam Esav vidis, ke Isaak
benis Jakobon kaj sendis lin en Mezopotamion, por ke li prenu al
si el tie edzinon, kaj ke, benante lin, li ordonis al li,
dirante: Ne prenu edzinon el la filinoj Kanaanaj; 7 kaj ke Jakob
obeis sian patron kaj sian patrinon kaj iris Mezopotamion: 8 tiam
Esav vidis, ke ne plaĉas la filinoj Kanaanaj al lia patro Isaak.
9 Kaj Esav iris al Iŝmael kaj prenis al si Maĥalaton, filinon de
Iŝmael, filo de Abraham, fratinon de Nebajot, kiel edzinon krom
siaj aliaj edzinoj.

10 Kaj Jakob eliris el Beer-Ŝeba kaj iris en la direkto al Ĥaran.
11 Li venis al iu loko kaj restis tie, por pasigi la nokton, ĉar
la suno subiris. Kaj li prenis unu el la ŝtonoj de tiu loko kaj
metis ĝin sub sian kapon kaj kuŝiĝis en tiu loko. 12 Kaj li
sonĝis: jen ŝtuparo staras sur la tero, kaj ĝia supro atingas la
ĉielon, kaj jen anĝeloj de Dio iras sur ĝi supren kaj malsupren.
13 Kaj jen la Eternulo staras sur ĝi, kaj diras: Mi estas la
Eternulo, la Dio de via patro Abraham kaj la Dio de Isaak; la
teron, sur kiu vi kuŝas, Mi donos al vi kaj al via idaro. 14 Kaj
via idaro estos kiel la polvo de la tero, kaj vi disvastiĝos
okcidenten kaj orienten kaj norden kaj suden, kaj beniĝos per vi
kaj per via idaro ĉiuj gentoj de la tero. 15 Kaj Mi estas kun vi,
kaj Mi gardos vin ĉie, kien vi iros, kaj Mi revenigos vin sur ĉi
tiun teron; ĉar Mi ne forlasos vin, ĝis Mi estos farinta tion,
kion Mi diris al vi. 16 Kaj Jakob vekiĝis el sia dormo, kaj li
diris: Vere, la Eternulo estas en ĉi tiu loko, kaj mi ne sciis.
17 Kaj li ektimis, kaj diris: Kiel timinda estas ĉi tiu loko! ĝi
estas nenio alia ol domo de Dio, kaj ĉi tie estas la pordego de
la ĉielo. 18 Kaj Jakob leviĝis frue matene, kaj prenis la ŝtonon,
kiun li estis metinta sub sian kapon, kaj starigis ĝin kiel
monumenton, kaj verŝis oleon sur ĝian supron. 19 Kaj li donis al
tiu loko la nomon Bet-El; sed antaŭe la nomo de la urbo estis
Luz. 20 Kaj Jakob faris sanktan promeson, dirante: Se Dio estos
kun mi, kaj gardos min sur ĉi tiu vojo, kiun mi iras, kaj donos
al mi panon por manĝi kaj veston por porti sur mi, 21 kaj mi
revenos en paco al la domo de mia patro, kaj la Eternulo estos
por mi Dio: 22 tiam ĉi tiu ŝtono, kiun mi starigis kiel
monumenton, estos domo de Dio, kaj de ĉio, kion Vi donos al mi,
mi oferos al Vi dekonon.

Ĉapitro 29

1 Kaj Jakob levis siajn piedojn kaj iris al la lando de la
orientanoj. 2 Kaj li vidis: jen estas puto sur la kampo, kaj tri
gregoj da ŝafoj kuŝas apud ĝi; ĉar el tiu puto oni trinkigadis la
gregojn; kaj granda ŝtono estis sur la aperturo de la puto. 3 Kaj
kiam tie kunvenis ĉiuj gregoj, tiam oni deruladis la ŝtonon de
sur la aperturo kaj trinkigadis la ŝafojn kaj denove remetadis la
ŝtonon sur ĝian lokon, sur la aperturon de la puto. 4 Kaj Jakob
diris al ili: Fratoj miaj, ke kie vi estas? Kaj ili diris: Ni
estas el Ĥaran. 5 Kaj li diris al ili: Ĉu vi konas Labanon, filon
de Naĥor? Kaj ili diris: Ni konas. 6 Kaj li diris al ili: Ĉu li
bone fartas? Kaj ili diris: Li fartas bone, kaj jen lia filino
Raĥel venas kun la ŝafoj. 7 Kaj li diris: De la tago restas ja
ankoraŭ multe, ankoraŭ ne estas la tempo, por kolekti la gregojn;
trinkigu la ŝafojn kaj iru, paŝtu. 8 Kaj ili diris: Ni ne povas,
ĝis kolektiĝos ĉiuj gregoj kaj oni derulos la ŝtonon de sur la
aperturo de la puto kaj ni trinkigos la ŝafojn. 9 Dum li ankoraŭ
parolis kun ili, venis Raĥel kun la ŝafoj de sia patro, ĉar ŝi
paŝtis ilin. 10 Kaj kiam Jakob ekvidis Raĥelon, la filinon de
Laban, frato de lia patrino, kaj la ŝafojn de Laban, frato de lia
patrino, tiam Jakob alproksimiĝis, derulis la ŝtonon de sur la
aperturo de la puto, kaj trinkigis la ŝafojn de Laban, la frato
de lia patrino. 11 Kaj Jakob kisis Raĥelon kaj laŭte ekploris. 12
Kaj Jakob diris al Raĥel, ke li estas parenco de ŝia patro kaj
filo de Rebeka. Kaj ŝi kuris kaj diris al sia patro. 13 Kaj kiam
Laban aŭdis la sciigon pri Jakob, filo de lia fratino, li kuris
al li renkonte kaj ĉirkaŭprenis lin kaj kisis lin kaj venigis lin
en sian domon. Kaj tiu rakontis al Laban ĉion. 14 Kaj Laban diris
al li: Vi estas ja mia osto kaj mia karno! Kaj li loĝis ĉe li
tutan monaton. 15 Kaj Laban diris al Jakob: Ĉu pro tio, ke vi
estas mia parenco, vi devas servi min senpage? diru al mi, kion
mi devas pagi al vi? 16 Sed Laban havis du filinojn; la nomo de
la pli maljuna estis Lea, kaj la nomo de la pli juna estis Raĥel.
17 La okuloj de Lea estis malsanaj, sed Raĥel estis belforma kaj
belvizaĝa. 18 Kaj Jakob ekamis Raĥelon, kaj diris: Mi servos vin
sep jarojn pro Raĥel, via pli juna filino. 19 Tiam Laban diris:
Pli bone estas, ke mi donu ŝin al vi, ol ke mi donu ŝin al alia
viro; loĝu ĉe mi. 20 Kaj Jakob servis pro Raĥel sep jarojn, kaj
ili estis en liaj okuloj kiel kelke da tagoj, ĉar li amis ŝin. 21
Kaj Jakob diris al Laban: Donu mian edzinon, ĉar finiĝis mia
tempo, kaj mi envenos al ŝi. 22 Kaj Laban kunvenigis ĉiujn homojn
de tiu loko kaj faris festenon. 23 Sed vespere li prenis sian
filinon Lea kaj enirigis ŝin al li; kaj tiu envenis al ŝi. 24 Kaj
Laban donis sian sklavinon Zilpa al Lea kiel sklavinon. 25 Sed
matene montriĝis, ke tio estas Lea. Tiam li diris al Laban: Kion
do vi faris al mi! ĉu ne pro Raĥel mi servis vin? kial do vi min
trompis? 26 Tiam Laban diris: En nia loko ne estas moro, ke oni
donu la pli junan antaŭ ol la pli maljunan. 27 Pasigu semajnon
kun ĉi tiu, tiam mi donos al vi ankaŭ tiun, pro servo, kiun vi
servos ĉe mi ankoraŭ aliajn sep jarojn. 28 Kaj Jakob faris tiel
kaj pasigis semajnon kun ĉi tiu. Kaj Laban donis al li sian
filinon Raĥel kiel edzinon. 29 Kaj Laban donis al sia filino
Raĥel sian sklavinon Bilha kiel sklavinon. 30 Kaj Jakob envenis
ankaŭ al Raĥel, kaj li amis Raĥelon pli ol Lean, kaj li servis ĉe
li ankoraŭ aliajn sep jarojn.

31 Kiam la Eternulo vidis, ke Lea estas malamata, Li malŝlosis
ŝian uteron; sed Raĥel estis senfrukta. 32 Kaj Lea gravediĝis kaj
naskis filon, kaj ŝi donis al li la nomon Ruben, ĉar ŝi diris: La
Eternulo vidis mian mizeron, kaj nun mia edzo min amos. 33 Kaj ŝi
denove gravediĝis kaj naskis filon. Kaj ŝi diris: La Eternulo
aŭdis, ke mi estas malamata, tial Li donis al mi ankaŭ ĉi tiun;
kaj ŝi donis al li la nomon Simeon. 34 Kaj ŝi denove gravediĝis
kaj naskis filon. Kaj ŝi diris: La nunan fojon mia edzo aliĝos al
mi, ĉar mi naskis al li tri filojn; tial al li estis donita la
nomo Levi. 35 Kaj ŝi denove gravediĝis kaj naskis filon. Kaj ŝi
diris: Nun mi dankos la Eternulon; tial ŝi donis al li la nomon
Jehuda. Kaj ŝi ĉesis naski.

Ĉapitro 30

1 Kiam Raĥel vidis, ke ŝi ne naskas al Jakob, ŝi enviis sian
fratinon, kaj ŝi diris al Jakob: Donu al mi infanojn, ĉar alie mi
mortos. 2 Kaj Jakob forte ekkoleris Raĥelon, kaj li diris: Ĉu mi
anstataŭas Dion, kiu rifuzis al vi frukton de ventro? 3 Kaj ŝi
diris: Jen estas mia sklavino Bilha; envenu al ŝi, ke ŝi nasku
sur miaj genuoj kaj ke mi ankaŭ ricevu filojn per ŝi. 4 Kaj ŝi
donis al li sian sklavinon Bilha kiel edzinon, kaj Jakob envenis
al ŝi. 5 Kaj Bilha gravediĝis kaj naskis al Jakob filon. 6 Kaj
Raĥel diris: Dio min juĝis kaj aŭdis mian voĉon kaj donis al mi
filon; tial ŝi donis al li la nomon Dan. 7 Kaj Bilha, la sklavino
de Raĥel, denove gravediĝis kaj naskis duan filon al Jakob. 8
Tiam Raĥel diris: Per Dia lukto mi luktis kun mia fratino, kaj mi
venkis; kaj ŝi donis al li la nomon Naftali. 9 Kiam Lea vidis, ke
ŝi ĉesis naski, ŝi prenis sian sklavinon Zilpa kaj donis ŝin al
Jakob kiel edzinon. 10 Kaj Zilpa, la sklavino de Lea, naskis al
Jakob filon. 11 Kaj Lea diris: Venis feliĉo! kaj ŝi donis al li
la nomon Gad. 12 Kaj Zilpa, la sklavino de Lea, naskis duan filon
al Jakob. 13 Kaj Lea diris: Por mia bono; ĉar la virinoj diros,
ke estas al mi bone. Kaj ŝi donis al li la nomon Aŝer. 14 Ruben
iris en la tempo de rikoltado de tritiko kaj trovis mandragorojn
sur la kampo, kaj li alportis ilin al sia patrino Lea. Kaj Raĥel
diris al Lea: Donu al mi el la mandragoroj de via filo. 15 Sed
tiu diris al ŝi: Ĉu ne sufiĉas al vi, ke vi prenis mian edzon,
kaj vi volas preni ankaŭ la mandragorojn de mia filo? Tiam Raĥel
diris: Nu, li kuŝu kun vi ĉi tiun nokton por la mandragoroj de
via filo. 16 Kiam Jakob venis de la kampo vespere, Lea eliris al
li renkonte, kaj diris: Al mi venu, ĉar mi aĉetis vin per la
mandragoroj de mia filo. Kaj li kuŝis kun ŝi en tiu nokto. 17 Kaj
Dio aŭdis Lean, kaj ŝi gravediĝis kaj naskis al Jakob kvinan
filon. 18 Kaj Lea diris: Dio donis al mi rekompencon por tio, ke
mi donis mian sklavinon al mia edzo; kaj ŝi donis al li la nomon
Isaĥar. 19 Kaj Lea denove gravediĝis kaj naskis sesan filon al
Jakob. 20 Kaj Lea diris: Havigis al mi Dio bonan havon; nun mia
edzo loĝos ĉe mi, ĉar mi naskis al li ses filojn. Kaj ŝi donis al
li la nomon Zebulun. 21 Kaj poste ŝi naskis filinon, kaj ŝi donis
al ŝi la nomon Dina. 22 Kaj Dio rememoris Raĥelon, kaj Dio
elaŭdis ŝin kaj malŝlosis ŝian uteron. 23 Kaj ŝi gravediĝis kaj
naskis filon. Kaj ŝi diris: Dio forprenis mian malhonoron. 24 Kaj
ŝi donis al li la nomon Jozef, dirante: La Eternulo aldonos al mi
alian filon.

25 Kiam Raĥel naskis Jozefon, Jakob diris al Laban: Forliberigu
min, kaj mi iros al mia loko kaj al mia lando. 26 Donu miajn
edzinojn kaj miajn infanojn, pro kiuj mi servis vin, kaj mi iros;
ĉar vi konas la servon, per kiu mi vin servis. 27 Kaj Laban diris
al li: Ho, se mi povus akiri vian favoron! mi spertis, ke la
Eternulo benis min pro vi. 28 Kaj li diris: Difinu, kian
rekompencon mi ŝuldas al vi, kaj mi donos. 29 Kaj tiu diris al
li: Vi scias, kiel mi servis vin kaj kia fariĝis via brutaro ĉe
mi; 30 ĉar malmulte vi havis antaŭ mi, sed nun ĝi multe vastiĝis;
kaj la Eternulo benis vin post mia veno; kaj nun kiam mi laboros
ankaŭ por mia domo? 31 Kaj Laban diris: Kion mi donu al vi? Kaj
Jakob diris: Donu al mi nenion; sed se vi faros al mi jenon, tiam
mi denove paŝtos kaj gardos viajn ŝafojn: 32 mi pasos hodiaŭ tra
via tuta ŝafaro; apartigu el ĝi ĉiun ŝafon mikskoloran kaj
makulitan kaj ĉiun bruton nigran inter la ŝafoj, kaj makulitan
kaj mikskoloran inter la kaproj; kaj ili estu mia rekompenco. 33
Kaj respondos por mi mia justeco en la morgaŭa tago, kiam vi
venos vidi mian rekompencon; ĉiu el la kaproj, kiu ne estos
mikskolora aŭ makulita, kaj ĉiu el la ŝafoj, kiu ne estos nigra,
estu rigardata kiel ŝtelita de mi. 34 Kaj Laban diris: Ĝi estu,
kiel vi diris. 35 Kaj li apartigis en tiu tago la virkaprojn
striitajn kaj makulitajn kaj ĉiujn kaprinojn mikskolorajn kaj
makulitajn, ĉiujn, kiuj havis sur si iom da blankaĵo, kaj ĉiujn
nigrajn ŝafojn; kaj li transdonis ilin en la manojn de siaj
filoj. 36 Kaj li faris interspacon de tritaga irado inter si kaj
Jakob. Kaj Jakob paŝtis la restintajn ŝafojn de Laban. 37 Kaj
Jakob prenis al si bastonojn el verdaj poploj, migdalarboj, kaj
platanarboj, kaj senŝeligis sur ili blankajn striojn tiamaniere,
ke la blankaĵo sur la bastonoj elmontriĝis. 38 Kaj li metis la
skrapitajn bastonojn antaŭ la ŝafoj en la akvotrinkigajn
kanalojn, al kiuj la ŝafoj venadis por trinki, kaj ili
gravediĝadis, kiam ili venadis trinki. 39 Kaj la ŝafoj gravediĝis
super la bastonoj, kaj ili naskis ŝafidojn striitajn,
mikskolorajn, kaj makulitajn. 40 Kaj la ŝafidojn Jakob apartigis,
kaj li turnis la vizaĝojn de la brutoj kontraŭ la striitajn kaj
kontraŭ la nigrajn brutojn de Laban; sed siajn brutarojn li
apartigis kaj ne almiksis ilin al la brutoj de Laban. 41 Ĉiufoje,
kiam pasiiĝis brutoj fortaj, Jakob metis la bastonojn en la
kanalojn antaŭ la okuloj de la brutoj, por ke ili pasiiĝu antaŭ
la bastonoj; 42 sed kiam la brutoj estis malfortaj, li ne metis.
Tiamaniere la malfortaj fariĝis apartenaĵo de Laban, kaj la
fortaj fariĝis apartenaĵo de Jakob. 43 Kaj tiu homo fariĝis
eksterordinare riĉa, kaj li havis multe da brutoj kaj sklavinojn
kaj sklavojn kaj kamelojn kaj azenojn.

Ĉapitro 31

1 Li aŭdis, ke la filoj de Laban parolis jene: Jakob forprenis la
tutan havon de nia patro, kaj el la havo de nia patro li akiris
la tutan riĉecon. 2 Kaj Jakob vidis laŭ la vizaĝo de Laban, ke li
ne estas rilate al li tia, kia li estis hieraŭ kaj antaŭhieraŭ. 3
Kaj la Eternulo diris al Jakob: Reiru en la landon de viaj patroj
kaj en vian naskiĝlandon, kaj Mi estos kun vi. 4 Tiam Jakob
sendis kaj vokis Raĥelon kaj Lean sur la kampon al sia brutaro; 5
kaj li diris al ili: Mi vidas laŭ la vizaĝo de via patro, ke li
ne estas rilate al mi tia, kia li estis hieraŭ kaj antaŭhieraŭ;
sed la Dio de mia patro estis kun mi. 6 Vi scias, ke per ĉiuj
miaj fortoj mi servis vian patron. 7 Sed via patro trompis min
kaj dekfoje ŝanĝis mian laborpagon; tamen Dio ne lasis lin fari
al mi malbonon. 8 Kiam li diris: Mikskoloraj estu via rekompenco
--ĉiuj brutoj naskis idojn mikskolorajn; kaj kiam li diris:
Striitaj estu via rekompenco--ĉiuj brutoj naskis striitajn. 9
Tiamaniere Dio forprenis la brutojn de via patro kaj donis al mi.
10 En la tempo, kiam la brutoj pasiiĝis, mi levis miajn okulojn
kaj vidis en sonĝo, ke la virbestoj, kiuj leviĝis sur la brutojn,
estas striitaj, mikskoloraj, kaj makulitaj. 11 Kaj anĝelo de Dio
diris al mi en la sonĝo: Jakob! kaj mi diris: Jen mi estas. 12
Kaj li diris: Levu viajn okulojn kaj vidu: ĉiuj virbestoj, kiuj
leviĝis sur la brutojn, estas striitaj, mikskoloraj, kaj
makulitaj, ĉar Mi vidis ĉion, kion Laban faras al vi. 13 Mi estas
la Dio el Bet-El, kie vi verŝis oleon sur la monumenton kaj kie
vi faris sanktan promeson al Mi. Nun leviĝu, eliru el ĉi tiu
lando kaj reiru en la landon de via naskiĝo. 14 Kaj Raĥel kaj Lea
respondis kaj diris al li: Ĉu ni havas ankoraŭ parton kaj heredon
en la domo de nia patro? 15 Li rigardas ja nin kiel fremdulinojn;
ĉar li vendis nin kaj eĉ formanĝis nian monon. 16 Ĉar la tuta
riĉo, kiun Dio forprenis de nia patro, apartenas al ni kaj al
niaj infanoj. Kaj nun ĉion, kion Dio al vi diris, faru. 17 Jakob
leviĝis, kaj metis siajn infanojn kaj siajn edzinojn sur la
kamelojn. 18 Kaj li forkondukis sian tutan brutaron kaj sian
tutan havon, kiun li akiris, sian propraĵon, kiun li akiris en
Mezopotamio, por iri al sia patro Isaak en la landon Kanaanan. 19
Laban estis foririnta, por tondi siajn ŝafojn; tiam Raĥel ŝtelis
la domajn diojn de sia patro. 20 Jakob trompis la atenton de
Laban la Siriano, ne dirante al li, ke li forkuras. 21 Kaj li
rapide foriris kune kun ĉio, kion li havis. Kaj li transpasis la
Riveron kaj direktiĝis al la monto Gilead.

22 Oni diris al Laban en la tria tago, ke Jakob forkuris. 23 Tiam
li prenis kun si siajn fratojn, kaj kuris post li distancon de
sep tagoj kaj kuratingis lin sur la monto Gilead. 24 Tiam Dio
aperis al Laban la Siriano nokte en la sonĝo, kaj diris al li:
Gardu vin, ke vi ne parolu kun Jakob bone nek malbone. 25 Laban
kuratingis Jakobon. Jakob starigis sian tendon sur la monto, kaj
Laban aranĝis siajn fratojn ankaŭ sur la monto Gilead. 26 Kaj
Laban diris al Jakob: Kion vi faris? vi trompis min kaj
forkondukis miajn filinojn kvazaŭ militkaptitojn! 27 Kial vi
forkuris sekrete kaj kaŝe de mi, kaj ne diris al mi? Mi foririgus
vin en gajeco kaj kun kantoj, kun tamburino kaj harpo. 28 Vi eĉ
ne lasis min kisi miajn infanojn kaj filinojn! malsaĝe vi agis.
29 Mi havas forton en mia mano, por fari al vi malbonon; sed la
Dio de via patro hieraŭ diris al mi jene: Gardu vin, ke vi ne
parolu kun Jakob bone aŭ malbone. 30 Kaj se vi nun foriris, ĉar
vi forte deziris esti en la domo de via patro, kial do vi ŝtelis
miajn diojn? 31 Tiam Jakob respondis kaj diris al Laban: Mi
timis; mi pensis, ke eble vi forrabos de mi viajn filinojn. 32
Sed tiu, ĉe kiu vi trovos viajn diojn, mortu. En la ĉeesto de
niaj parencoj serĉu ĉe mi tion, kio estas via, kaj prenu al vi.
Jakob ne sciis, ke Raĥel ilin ŝtelis. 33 Tiam Laban eniris en la
tendon de Jakob kaj en la tendon de Lea kaj en la tendon de la du
sklavinoj, kaj li ne trovis. Kaj li eliris el la tendo de Lea kaj
eniris en la tendon de Raĥel. 34 Sed Raĥel prenis la domajn diojn
kaj metis ilin sub la selon de la kamelo kaj sidiĝis sur ili. Kaj
Laban palpe esploris la tutan tendon kaj ne trovis. 35 Kaj ŝi
diris al sia patro: Mia sinjoro ne koleru, ke mi ne povas stariĝi
antaŭ vi, ĉar mi havas la virinan ordinaraĵon. Kaj li serĉis kaj
ne trovis la domajn diojn. 36 Kaj Jakob ekkoleris kaj disputis
kun Laban. Kaj Jakob diris al Laban: Kia estas mia kulpo, kia
estas mia peko, ke vi persekutas min? 37 Vi trapalpis ĉiujn miajn
apartenaĵojn; kion vi trovis el la apartenaĵoj de via domo?
elmetu ĉi tie antaŭ miaj parencoj kaj viaj, kaj ili juĝu inter ni
ambaŭ. 38 Jam dudek jarojn mi estas ĉe vi; viaj ŝafoj kaj kaproj
ne estis seninfanaj; la virŝafojn el via brutaro mi ne manĝis; 39
kion sovaĝaj bestoj disŝiris, tion mi ne alportis al vi: ĝi estis
mia malprofito; de mi vi postulis ĉion, kio estis ŝtelita en tago
aŭ ŝtelita en nokto; 40 dum la tago min konsumis la varmego, kaj
dum la nokto la malvarmo; kaj dormo kuris for de miaj okuloj. 41
Tiaj estis la dudek jaroj, dum kiuj mi servis vin en via domo,
dek kvar jarojn pro viaj du filinoj kaj ses jarojn pro viaj
brutoj; kaj vi ŝanĝis mian laborpagon dekfoje. 42 Se ne estus kun
mi la Dio de mia patro, la Dio de Abraham kaj Timo de Isaak, vi
nun foririgus min kun nenio. Mian mizeron kaj la laboron de miaj
manoj vidis Dio kaj ĝustigis vin hieraŭ. 43 Tiam Laban respondis
kaj diris al Jakob: La filinoj estas miaj filinoj, kaj la infanoj
estas miaj infanoj, kaj la brutoj estas miaj brutoj, kaj ĉio,
kion vi vidas, estas mia; sed kion mi povas fari hodiaŭ al miaj
filinoj, kaj al iliaj infanoj, kiujn ili naskis? 44 Nun ni faru
interligon, mi kaj vi, kaj ĝi estu atesto inter mi kaj vi. 45
Tiam Jakob prenis ŝtonon kaj starigis ĝin kiel memorsignon. 46
Kaj Jakob diris al siaj parencoj: Kolektu ŝtonojn. Kaj ili prenis
ŝtonojn kaj faris monteton; kaj ili manĝis tie sur la monteto. 47
Kaj Laban donis al ĝi la nomon Jegar-Sahaduta, sed Jakob donis al
ĝi la nomon Galeed. 48 Laban diris: Ĉi tiu monteto estu nun
atesto inter mi kaj vi; tial ĝi ricevis la nomon Galeed; 49 ankaŭ
la nomon Micpa; ĉar li diris: Dio observu inter mi kaj vi, kiam
ni malaperos unu de la alia. 50 Se vi agos malbone kontraŭ miaj
filinoj kaj se vi prenos aliajn edzinojn krom miaj filinoj, tiam,
se neniu estos ĉe ni, vidu, ke Dio estas atestanto inter mi kaj
vi. 51 Kaj Laban diris al Jakob: Jen estas ĉi tiu monteto, kaj
jen estas la memorsigno, kiun mi starigis inter mi kaj vi; 52
atesto estu ĉi tiu monteto, kaj atesto estu la memorsigno, ke mi
ne transiros al vi trans ĉi tiun monteton kaj vi ne transiros al
mi trans ĉi tiun monteton kaj trans la memorsignon por malbono.
53 La Dio de Abraham kaj la Dio de Naĥor juĝu inter ni, la Dio de
ilia patro. Kaj Jakob ĵuris al li per la Timo de sia patro Isaak.
54 Kaj Jakob oferbuĉis oferon sur la monto, kaj li invitis siajn
parencojn manĝi panon; kaj ili manĝis panon kaj tradormis la
nokton sur la monto. 55 Laban leviĝis frue matene kaj kisis siajn
infanojn kaj siajn filinojn kaj benis ilin, kaj foriris; kaj
Laban reiris al sia loko.

Ĉapitro 32

1 Kaj Jakob iris sian vojon. Kaj renkontiĝis kun li anĝeloj de
Dio. 2 Kaj Jakob diris, kiam li ilin vidis: Tio estas militistaro
de Dio; kaj li donis al tiu loko la nomon Maĥanaim.

3 Jakob sendis antaŭ si senditojn al sia frato Esav, en la landon
Seir, en la regionon de Edom. 4 Kaj li ordonis al ili jene: Tiele
diru al mia sinjoro Esav: Jen kion diris via sklavo Jakob: Mi
loĝis ĉe Laban kaj restis tie ĝis nun. 5 Mi havas bovojn kaj
azenojn, ŝafojn kaj sklavojn kaj sklavinojn; kaj mi sendas, por
sciigi mian sinjoron, por ke mi akiru vian favoron. 6 Kaj la
senditoj revenis al Jakob, kaj diris: Ni venis al via frato Esav;
li iras renkonte al vi, kaj kvarcent homoj iras kune kun li. 7
Tiam Jakob tre ektimis kaj afliktiĝis. Kaj li dividis la homojn,
kiuj estis kun li, kaj la ŝafojn kaj la bovojn kaj la kamelojn,
en du taĉmentojn; 8 kaj li diris: Se Esav venos al unu taĉmento
kaj venkobatos ĝin, tiam la restinta taĉmento sin savos. 9 Kaj
Jakob diris: Dio de mia patro Abraham kaj Dio de mia patro Isaak,
Eternulo, kiu diris al mi: Reiru en vian landon kaj en vian
naskiĝlokon, kaj Mi faros al vi bonon; 10 mi estas tro malgranda
por ĉiuj favorkoraĵoj kaj por la tuta bonaĵo, kiun Vi faris al
Via sklavo; ĉar kun mia bastono mi transiris ĉi tiun Jordanon,
kaj nun mi havas du taĉmentojn. 11 Savu min de la mano de mia
frato, de la mano de Esav; ĉar mi timas lin, ke li eble venos kaj
mortigos ĉe mi patrinon kun la infanoj. 12 Vi diris ja: Mi faros
al vi bonon, kaj Mi faros vian idaron tia, kia estas la apudmara
sablo, kiun oni ne povas kalkuli pro multegeco. 13 Kaj li pasigis
tie la nokton. Kaj li prenis el tio, kion li havis sub la mano,
donacon por sia frato Esav: 14 ducent kaprinojn kaj dudek
virkaprojn, ducent ŝafinojn kaj dudek virŝafojn, 15 tridek
mamnutrantajn kamelojn kun iliaj idoj, kvardek bovinojn kaj dek
virbovojn, dudek azeninojn kaj dek azenidojn. 16 Kaj li
transdonis en la manojn de siaj sklavoj ĉiun gregon aparte, kaj
li diris al siaj sklavoj: Iru antaŭ mi kaj lasu liberan
interspacon inter unu grego kaj alia. 17 Kaj al la unua li
ordonis jene: Se vin renkontos mia frato Esav, kaj demandos vin:
Kies vi estas? kaj kien vi iras? kaj al kiu apartenas tio, kio
estas antaŭ vi? 18 tiam diru: Al via sklavo Jakob; ĝi estas
donaco, sendata al mia sinjoro Esav, kaj jen li ankaŭ mem estas
post ni. 19 Kaj li ordonis ankaŭ al la dua, ankaŭ al la tria,
ankaŭ al ĉiuj, kiuj iris post la gregoj, dirante: Tiamaniere
parolu al Esav, kiam vi lin renkontos. 20 Kaj diru: Jen ankaŭ via
sklavo Jakob iras post ni. Ĉar li pensis: Mi pardonemigos lin per
la donaco, kiu iras antaŭ mi, kaj poste mi vidos lian vizaĝon;
eble li akceptos min favore. 21 Kaj la donaco pasis antaŭ li; sed
li pasigis tiun nokton en la tendaro.

22 Kaj li leviĝis en tiu nokto, kaj prenis siajn du edzinojn kaj
siajn du sklavinojn kaj siajn dek unu infanojn, kaj transpasis la
vadejon de Jabok. 23 Kaj li prenis ilin kaj transirigis ilin
trans la riveron, kaj transigis tion, kion li havis. 24 Kaj Jakob
restis sola. Kaj iu luktis kun li ĝis la apero de la matenruĝo.
25 Vidinte, ke li ne povas lin venki, tiu tuŝis la artikon de lia
femuro; kaj la femuro de Jakob elartikiĝis, dum li luktis kun
tiu. 26 Kaj tiu diris: Forliberigu min, ĉar leviĝis la matenruĝo.
Sed li diris: Mi ne forliberigos vin, antaŭ ol vi min benos. 27
Kaj tiu diris al li: Kia estas via nomo? Kaj li respondis: Jakob.
28 Tiam tiu diris: Ne Jakob estu de nun via nomo, sed Izrael; ĉar
vi luktis kun Dio kaj kun homoj, kaj vi venkis. 29 Kaj Jakob
demandis, dirante: Diru vian nomon. Sed tiu diris: Por kio vi
demandas mian nomon? Kaj li benis lin tie. 30 Kaj Jakob donis al
tiu loko la nomon Penuel, dirante: Ĉar mi vidis Dion vizaĝon
kontraŭ vizaĝo, kaj mia animo saviĝis. 31 La suno leviĝis antaŭ
li, kiam li trapasis Penuelon; kaj li lamis per sia femuro. 32
Tial la Izraelidoj ne manĝas ĝis la nuna tempo la tendenon, kiu
estas sur la artiko de la femuro, ĉar tiu tuŝis la femuran
artikon de Jakob ĉe la tendeno.

Ĉapitro 33

1 Jakob levis siajn okulojn, kaj vidis, ke jen venas Esav kaj kun
li kvarcent homoj. Tiam li dividis la infanojn de Lea kaj de
Raĥel kaj de la du sklavinoj. 2 Kaj li starigis la sklavinojn kaj
iliajn infanojn antaŭe, Lean kun ŝiaj infanoj poste, kaj Raĥelon
kun Jozef en la fino. 3 Kaj li mem pasis preter ilin, kaj
kliniĝis ĝis la tero sep fojojn, antaŭ ol li atingis sian fraton.
4 Sed Esav kuris al li renkonte kaj ĉirkaŭprenis lin, kaj ĵetis
sin sur lian kolon kaj kisis lin; kaj ili ploris. 5 Esav levis
siajn okulojn kaj ekvidis la virinojn kaj la infanojn, kaj diris:
Kiuj estas ĉe vi ĉi tiuj? Jakob respondis: La infanoj, kiujn Dio
favore donis al via sklavo. 6 Tiam alproksimiĝis la sklavinoj,
ili kaj iliaj infanoj, kaj profunde kliniĝis. 7 Poste
alproksimiĝis ankaŭ Lea kaj ŝiaj infanoj kaj kliniĝis; fine
alproksimiĝis Jozef kaj Raĥel kaj kliniĝis. 8 Tiam Esav diris:
Kio estas tiu tuta taĉmento, kiun mi renkontis? Kaj Jakob
respondis: Por akiri la favoron de mia sinjoro. 9 Sed Esav diris:
Mi havas multe, mia frato; kio apartenas al vi, tio restu ĉe vi.
10 Kaj Jakob diris: Ho ne! se mi akiris vian favoron, prenu mian
donacon el mia mano; ĉar mi vidis vian vizaĝon, kvazaŭ mi vidus
la vizaĝon de Dio, kaj vi montriĝis favora al mi. 11 Prenu mian
benon, kiu estas alportita al vi; ĉar Dio favore donis al mi kaj
mi havas ĉion. Kaj li insistis, kaj tiu prenis. 12 Kaj Esav
diris: Ni leviĝu kaj iru, kaj mi iros apud vi. 13 Sed Jakob diris
al li: Mia sinjoro scias, ke la infanoj estas malfortaj, kaj la
ŝafoj kaj bovoj ĉe mi estas tro junaj; se oni pelos ilin dum unu
tago, la brutaro mortos. 14 Mia sinjoro iru antaŭ sia sklavo, kaj
mi kondukos malrapide, kiel iros la brutoj, kiuj estas antaŭ mi,
kaj kiel iros la infanoj, ĝis mi venos al mia sinjoro en Seir. 15
Tiam Esav diris: Mi restigos ĉe vi iujn el la homoj, kiuj estas
kun mi. Sed Jakob diris: Por kio? lasu min nur posedi la favoron
de mia sinjoro. 16 Kaj en tiu tago Esav returne foriris sian
vojon al Seir. 17 Kaj Jakob ekiris al Sukot kaj konstruis al si
domon, kaj por siaj brutoj li faris kabanojn; tial la loko
ricevis la nomon Sukot.

18 Veninte el Mezopotamio, Jakob alvenis bonstate en la urbo de
Ŝeĥem, kiu estas en la lando Kanaana; kaj li starigis sian
tendaron antaŭ la urbo. 19 Kaj la kampoparton, sur kiu li
starigis sian tendon, li aĉetis el la manoj de la filoj de Ĥamor,
la patro de Ŝeĥem, por cent kesitoj. 20 Kaj li starigis tie
altaron, kaj li nomis ĝin El, la Dio de Izrael.

Ĉapitro 34

1 Dina, la filino de Lea, kiun ŝi naskis al Jakob, eliris, por
vidi la filinojn de la lando. 2 Kaj vidis ŝin Ŝeĥem, filo de
Ĥamor la Ĥivido, princo de la lando, kaj li prenis ŝin kaj kuŝis
kun ŝi kaj faris al ŝi perfortaĵon. 3 Kaj algluiĝis lia animo al
Dina, la filino de Jakob, kaj li ekamis la junulinon kaj parolis
al la koro de la junulino. 4 Kaj Ŝeĥem diris al sia patro Ĥamor
jene: Prenu por mi ĉi tiun knabinon kiel edzinon. 5 Jakob aŭdis,
ke li senhonorigis lian filinon Dina; sed liaj filoj estis kun
liaj brutoj sur la kampo, tial Jakob silentis ĝis ilia veno. 6
Kaj Ĥamor, la patro de Ŝeĥem, eliris al Jakob, por paroli kun li.
7 Sed la filoj de Jakob venis de la kampo. Kiam ili aŭdis, la
viroj ĉagreniĝis kaj forte koleriĝis, ke li faris malnoblaĵon en
Izrael, kuŝinte kun la filino de Jakob, kio ne devis esti farata.
8 Ĥamor ekparolis al ili, dirante: Ŝeĥem, mia filo, deziregas per
sia animo vian filinon; donu ŝin al li kiel edzinon. 9 Kaj
boparenciĝu kun ni: viajn filinojn donu al ni, kaj niajn filinojn
prenu al vi. 10 Kaj loĝu kun ni, kaj la lando estos antaŭ vi;
loĝu kaj faru negocojn kaj akiru posedaĵojn en ĝi. 11 Kaj Ŝeĥem
diris al ŝia patro kaj al ŝiaj fratoj: Estu favoraj al mi; kaj
kion vi diros al mi, mi donos. 12 Postulu de mi tre grandan doton
kaj donacojn, kaj mi donos, kion vi diros al mi; nur donu al mi
la junulinon kiel edzinon. 13 Kaj la filoj de Jakob respondis al
Ŝeĥem kaj al lia patro Ĥamor ruze, kaj parolis tiel pro tio, ke
li senhonorigis ilian fratinon Dina; 14 kaj ili diris al ili: Ni
ne povas fari tion kaj doni nian fratinon al viro, kiu ne estas
cirkumcidita; ĉar tio estus por ni hontindaĵo. 15 Nur tiam ni
donos al vi nian konsenton, se vi estos kiel ni kaj cirkumcidos
ĉe vi ĉiun virseksulon. 16 Tiam ni donos niajn filinojn al vi kaj
viajn filinojn ni prenos al ni, kaj ni loĝos kun vi, kaj ni estos
unu popolo. 17 Sed se vi ne konsentos lasi cirkumcidi vin, tiam
ni prenos nian filinon kaj foriros. 18 Ilia parolo plaĉis al
Ĥamor, kaj al Ŝeĥem, la filo de Ĥamor. 19 Kaj la junulo ne
prokrastis fari la aferon, ĉar li deziris la filinon de Jakob;
kaj li estis la plej honorata inter ĉiuj domanoj de sia patro. 20
Kaj Ĥamor kaj lia filo Ŝeĥem venis al la pordego de sia urbo, kaj
ekparolis al la loĝantoj de sia urbo, dirante: 21 Tiuj homoj
estas pacaj kun ni; tial ili loĝu en la lando kaj faru en ĝi
negocojn; la lando estas ja grandspaca por ili. Iliajn filinojn
ni prenu al ni kiel edzinojn, kaj niajn filinojn ni donu al ili.
22 Sed nur en tia okazo tiuj homoj konsentas loĝi kun ni kaj esti
unu popolo, se ni cirkumcidos ĉe ni ĉiun virseksulon, kiel ili
estas cirkumciditaj. 23 Ilia akiritaĵo kaj havaĵo kaj ĉiuj iliaj
brutoj fariĝos ja niaj, se ni nur donos al ili nian konsenton kaj
ili loĝos kun ni. 24 Kaj obeis al Ĥamor kaj al lia filo Ŝeĥem
ĉiuj elirantaj el la pordego de lia urbo; kaj cirkumcidiĝis ĉiuj
virseksuloj, ĉiuj elirantaj el la pordego de lia urbo. 25 En la
tria tago, kiam ili estis malsanaj, du filoj de Jakob, Simeon kaj
Levi, fratoj de Dina, prenis ĉiu sian glavon kaj venis sentime en
la urbon kaj mortigis ĉiujn virseksulojn. 26 Kaj Ĥamoron kaj lian
filon Ŝeĥem ili mortigis per glavo, kaj prenis Dinan el la domo
de Ŝeĥem kaj eliris. 27 La filoj de Jakob venis al la mortigitoj,
kaj prirabis la urbon pro tio, ke ili senhonorigis ilian
fratinon. 28 Iliajn ŝafojn kaj iliajn bovojn kaj iliajn azenojn,
kaj ĉion, kio estis en la urbo, kaj tion, kio estis sur la kampo,
ili prenis. 29 Kaj ilian tutan riĉon kaj ĉiujn iliajn infanojn
kaj iliajn edzinojn ili malliberigis, kaj rabis ĉion, kio estis
en la domoj. 30 Tiam Jakob diris al Simeon kaj al Levi: Vi
afliktis min kaj faris min malaminda por la loĝantoj de la lando,
por la Kanaanidoj kaj Perizidoj. Mi havas ja malmulte da homoj;
kiam ili kolektiĝos kontraŭ mi kaj venkobatos min, tiam estos
ekstermita mi kaj mia domo. 31 Sed ili diris: Ĉu estas permesite
agi kun nia fratino kiel kun publikulino?

Ĉapitro 35

1 Kaj Dio diris al Jakob: Leviĝu, iru al Bet-El kaj loĝu tie; kaj
faru tie altaron al Dio, kiu aperis al vi, kiam vi kuris de via
frato Esav. 2 Tiam Jakob diris al sia domanaro, kaj al ĉiuj, kiuj
estis kun li: Forigu la fremdajn diojn, kiuj estas inter vi, kaj
puriĝu kaj ŝanĝu viajn vestojn. 3 Kaj ni leviĝu, kaj ni iru al
Bet-El; kaj mi faros tie altaron al Dio, kiu atentis min en la
tago de mia mizero, kaj estis kun mi sur la vojo, kiun mi iris. 4
Kaj ili donis al Jakob ĉiujn fremdajn diojn, kiuj estis en iliaj
manoj, kaj la ringojn, kiuj estis en iliaj oreloj; kaj Jakob
enfosis ilin sub la kverko, kiu estis apud Ŝeĥem. 5 Kaj ili
ekiris. Kaj timo de Dio venis sur la urbojn, kiuj estis ĉirkaŭ
ili, kaj ili ne persekutis la filojn de Jakob. 6 Jakob venis al
la urbo Luz, kiu estas en la lando Kanaana kaj havas ankaŭ la
nomon Bet-El, li kaj ĉiuj homoj, kiuj estis kun li. 7 Kaj li
konstruis tie altaron, kaj donis al la loko la nomon El-Bet-El;
ĉar tie aperis al li Dio, kiam li kuris de sia frato. 8 Tiam
mortis Debora, la mamnutrintino de Rebeka, kaj oni ŝin enterigis
apud Bet-El, sub la kverko. Kaj tiu loko ricevis la nomon Alon-
Baĥut.

9 Kaj denove Dio aperis al Jakob, kiam li revenis el Mezopotamio,
kaj benis lin. 10 Kaj Dio diris al li: Via nomo estas Jakob;
tamen ne plue estu nomata Jakob, sed Izrael estu via nomo. Kaj Li
donis al li la nomon Izrael. 11 Kaj Dio diris al li: Mi estas Dio
la Plejpotenca; fruktu kaj multiĝu; popolo kaj popolaro fariĝos
el vi, kaj reĝoj eliros el via lumbo. 12 Kaj la landon, kiun Mi
donis al Abraham kaj al Isaak, Mi donos al vi, kaj al via idaro
post vi Mi donos la landon. 13 Kaj Dio forleviĝis de li sur la
loko, kie Li parolis kun li. 14 Jakob starigis monumenton sur la
loko, kie Li parolis kun li, monumenton ŝtonan; kaj li verŝis sur
ĝin verŝoferon kaj verŝis sur ĝin oleon. 15 Kaj al la loko, kie
Dio parolis kun li, Jakob donis la nomon Bet-El. 16 Kaj ili
forlasis Bet-Elon. Kiam restis ankoraŭ negranda interspaco, por
veni al Efrata, Raĥel naskis, kaj ŝia akuŝiĝo estis malfacila. 17
Dum ŝia akuŝiĝa suferado la akuŝistino diris al ŝi: Ne timu, ĉar
ankaŭ ĉi tiu ĉe vi estas filo. 18 Dum la elirado de ŝia animo,
ĉar ŝi estis mortanta, ŝi donis al li la nomon Ben-Oni; sed lia
patro donis al li la nomon Benjamen. 19 Kaj Raĥel mortis, kaj oni
enterigis ŝin sur la vojo al Efrata, kiu estas Bet-Leĥem. 20 Kaj
Jakob starigis monumenton super ŝia tombo. Tio estas la tomba
monumento de Raĥel ĝis la nuna tago. 21 Kaj Izrael formigris, kaj
starigis sian tendon transe de la turo Eder. 22 En la tempo, kiam
Izrael loĝis en tiu lando, Ruben iris kaj kuŝis kun Bilha, la
kromvirino de lia patro. Kaj pri tio aŭdis Izrael.

La filoj de Jakob estis dek du: 23 la filoj de Lea: Ruben, la
unuenaskito de Jakob, kaj Simeon kaj Levi kaj Jehuda kaj Isaĥar
kaj Zebulun; 24 la filoj de Raĥel: Jozef kaj Benjamen; 25 kaj la
filoj de Bilha, sklavino de Raĥel: Dan kaj Naftali; 26 kaj la
filoj de Zilpa, sklavino de Lea: Gad kaj Aŝer. Tio estas la filoj
de Jakob, kiuj naskiĝis al li en Mezopotamio. 27 Kaj Jakob venis
al sia patro Isaak en Mamre, al Kirjat-Arba (tio estas Ĥebron),
kie vivis fremdule Abraham kaj Isaak. 28 Isaak havis la aĝon de
cent okdek jaroj. 29 Kaj Isaak konsumiĝis kaj mortis kaj
alkolektiĝis al sia popolo, estante maljuna kaj sata de vivo. Kaj
lin enterigis liaj filoj Esav kaj Jakob.

Ĉapitro 36

1 Jen estas la generaciaro de Esav, kiu ankaŭ estas Edom. 2 Esav
prenis siajn edzinojn el la Kanaanidinoj: Adan, filinon de Elon
la Ĥetido, kaj Oholibaman, filinon de Ana, filino de Cibeon la
Ĥivido, 3 kaj Basmaton, filinon de Iŝmael, fratinon de Nebajot. 4
Kaj Ada naskis al Esav Elifazon, kaj Basmat naskis Reuelon. 5 Kaj
Oholibama naskis Jeuŝon kaj Jalamon kaj Koraĥon. Tio estas la
filoj de Esav, kiuj naskiĝis al li en la lando Kanaana. 6 Kaj
Esav prenis siajn edzinojn kaj siajn filojn kaj siajn filinojn
kaj ĉiujn siajn domanojn kaj sian havon kaj ĉiujn siajn brutojn
kaj sian tutan akiritaĵon, kiun li akiris en la lando Kanaana;
kaj foriris en alian landon, for de sia frato Jakob. 7 Ĉar ilia
havo estis tiel granda, ke ili ne povis loĝi kune; kaj la lando,
en kiu ili vivis fremdule, ne povis teni ilin pro la grandeco de
iliaj brutaroj. 8 Kaj Esav ekloĝis sur la monto Seir; Esav estas
ankaŭ Edom. 9 Kaj jen estas la generaciaro de Esav, la patro de
la Edomidoj, sur la monto Seir: 10 jen estas la nomoj de la filoj
de Esav: Elifaz, filo de Ada, edzino de Esav; Reuel, filo de
Basmat, edzino de Esav. 11 Kaj la filoj de Elifaz estis: Teman,
Omar, Cefo kaj Gatam kaj Kenaz. 12 Kaj Timna estis kromvirino de
Elifaz, filo de Esav, kaj ŝi naskis al Elifaz Amalekon. Tio estas
la filoj de Ada, edzino de Esav. 13 Kaj jen estas la filoj de
Reuel: Naĥat kaj Zeraĥ, Ŝama kaj Miza. Tio estas la filoj de
Basmat, edzino de Esav. 14 Kaj jen estas la filoj de Oholibama,
filino de Ana, filino de Cibeon, edzino de Esav: ŝi naskis al
Esav Jeuŝon kaj Jalamon kaj Koraĥon. 15 Jen estas la ĉefoj de la
filoj de Esav: la filoj de Elifaz, unuenaskito de Esav: ĉefo
Teman, ĉefo Omar, ĉefo Cefo, ĉefo Kenaz, 16 ĉefo Koraĥ, ĉefo
Gatam, ĉefo Amalek. Tio estas la ĉefoj de Elifaz en la lando de
Edom. Tio estas la filoj de Ada. 17 Kaj jen estas la filoj de
Reuel, filo de Esav: ĉefo Naĥat, ĉefo Zeraĥ, ĉefo Ŝama, ĉefo
Miza. Tio estas la ĉefoj de Reuel en la lando de Edom. Tio estas
la filoj de Basmat, edzino de Esav. 18 Kaj jen estas la filoj de
Oholibama, edzino de Esav: ĉefo Jeuŝ, ĉefo Jalam, ĉefo Koraĥ. Tio
estas la ĉefoj de Oholibama, filino de Ana, edzino de Esav. 19
Tio estas la filoj de Esav, kaj tio estas iliaj ĉefoj. Tio estas
Edom.

20 Jen estas la filoj de Seir la Ĥorido, kiuj loĝis en la lando:
Lotan kaj Ŝobal kaj Cibeon kaj Ana 21 kaj Diŝon kaj Ecer kaj
Diŝan. Tio estas la ĉefoj de la Ĥoridoj, filoj de Seir, en la
lando de Edom. 22 La filoj de Lotan estis: Ĥori kaj Hemam; kaj la
fratino de Lotan estis Timna. 23 Kaj jen estas la filoj de Ŝobal:
Alvan kaj Manaĥat kaj Ebal, Ŝefo kaj Onam. 24 Kaj jen estas la
infanoj de Cibeon: Aja kaj Ana. Tio estas tiu Ana, kiu trovis la
varmajn akvojn en la dezerto, kiam li paŝtis la azenojn de sia
patro Cibeon. 25 Kaj jen estas la infanoj de Ana: Diŝon, kaj
Oholibama, filino de Ana. 26 Kaj jen estas la filoj de Diŝon:
Ĥemdan kaj Eŝban kaj Jitran kaj Keran. 27 Jen estas la filoj de
Ecer: Bilhan kaj Zaavan kaj Akan. 28 Jen estas la filoj de Diŝan:
Uc kaj Aran. 29 Jen estas la ĉefoj de la Ĥoridoj: ĉefo Lotan,
ĉefo Ŝobal, ĉefo Cibeon, ĉefo Ana, 30 ĉefo Diŝon, ĉefo Ecer, ĉefo
Diŝan. Tio estas la ĉefoj de la Ĥoridoj, laŭ la ordo de ilia
ĉefeco en la lando Seir.

31 Kaj jen estas la reĝoj, kiuj reĝis en la lando de Edom, antaŭ
ol aperis reĝoj ĉe la Izraelidoj: 32 En Edom reĝis Bela, filo de
Beor, kaj la nomo de lia urbo estis Dinhaba. 33 Kiam Bela mortis,
ekreĝis anstataŭ li Jobab, filo de Zeraĥ el Bocra. 34 Kiam mortis
Jobab, ekreĝis anstataŭ li Ĥuŝam el la lando de la Temananoj. 35
Kiam mortis Ĥuŝam, ekreĝis anstataŭ li Hadad, filo de Bedad, kiu
venkobatis la Midjanidojn sur la kampo de Moab; kaj la nomo de
lia urbo estis Avit. 36 Kiam mortis Hadad, ekreĝis anstataŭ li
Samla el Masreka. 37 Kiam mortis Samla, ekreĝis anstataŭ li Ŝaul
el Reĥobot ĉe la Rivero. 38 Kiam mortis Ŝaul, ekreĝis anstataŭ li
Baal-Ĥanan, filo de Aĥbor. 39 Kiam mortis Baal-Ĥanan, filo de
Aĥbor, ekreĝis anstataŭ li Hadar; la nomo de lia urbo estis Pau,
kaj la nomo de lia edzino estis Mehetabel, filino de Matred,
filino de Me-Zahab. 40 Kaj jen estas la nomoj de la ĉefoj de
Esav, laŭ iliaj gentoj, lokoj, kaj nomoj: ĉefo Timna, ĉefo Alva,
ĉefo Jetet, 41 ĉefo Oholibama, ĉefo Ela, ĉefo Pinon, 42 ĉefo
Kenaz, ĉefo Teman, ĉefo Mibcar, 43 ĉefo Magdiel, ĉefo Iram. Tio
estas la ĉefoj de Edom, kiel ili loĝis en la lando, posedata de
ili. Esav estis la patro de la Edomidoj.

Ĉapitro 37

1 Jakob loĝis en la lando, en kiu lia patro loĝis fremdule, en la
lando Kanaana. 2 Jen estas la generaciaro de Jakob. Jozef,
havante la aĝon de dek sep jaroj, paŝtis kune kun siaj fratoj la
brutaron; li estis knabo kune kun la filoj de Bilha kaj la filoj
de Zilpa, la edzinoj de lia patro; kaj malbonajn famojn pri ili
Jozef raportadis al ilia patro. 3 Kaj Izrael amis Jozefon pli ol
ĉiujn siajn filojn, ĉar li estis por li filo naskita en
maljuneco; kaj li faris al li mikskoloran veston. 4 Ĉar la fratoj
vidis, ke lin ilia patro amas pli ol ĉiujn liajn fratojn, tial
ili malamis lin kaj ne povis paroli kun li pace. 5 Jozef havis
sonĝon, kaj li rakontis ĝin al siaj fratoj; tiam ili ekmalamis
lin ankoraŭ pli. 6 Li diris al ili: Aŭskultu la sonĝon, kiun mi
sonĝis: 7 ni ligis garbojn meze de la kampo; kaj jen mia garbo
stariĝis kaj restis starante, kaj viaj garboj ĝin ĉirkaŭis kaj
profunde kliniĝis antaŭ mia garbo. 8 Tiam liaj fratoj diris al
li: Ĉu vi estos reĝo super ni? aŭ ĉu vi regos super ni? Kaj ili
ankoraŭ pli ekmalamis lin pro liaj sonĝoj kaj pro liaj vortoj. 9
Kaj li sonĝis ankoraŭ alian sonĝon kaj rakontis ĝin al siaj
fratoj, kaj diris: Mi sonĝis ankoraŭ unu sonĝon: jen la suno kaj
la luno kaj dek unu steloj kliniĝas antaŭ mi. 10 Kaj li rakontis
al sia patro kaj al siaj fratoj; kaj lia patro faris al li
riproĉon, kaj diris al li: Kion vi volas kun tiu sonĝo, kiun vi
sonĝis? ĉu mi kaj via patrino kaj viaj fratoj venos, por kliniĝi
antaŭ vi ĝis la tero? 11 Kaj liaj fratoj lin enviis, sed lia
patro konservis en la memoro la aferon. 12 Liaj fratoj iris paŝti
la ŝafojn de sia patro en Ŝeĥem. 13 Kaj Izrael diris al Jozef:
Viaj fratoj paŝtas ja en Ŝeĥem; venu do, mi sendos vin al ili.
Kaj tiu respondis al li: Jen mi estas. 14 Kaj Izrael diris al li:
Iru, rigardu, kiel fartas viaj fratoj kaj kiel fartas la ŝafoj,
kaj alportu al mi respondon. Kaj li forsendis lin el la valo de
Ĥebron, kaj tiu venis Ŝeĥemon. 15 Kaj iu viro trovis lin, kaj
vidis, ke li erarvagas sur la kampo; kaj la viro demandis lin:
Kion vi serĉas? 16 Kaj li diris: Miajn fratojn mi serĉas; diru al
mi, kie ili paŝtas. 17 Kaj la viro diris: Ili foriris de ĉi tie;
ĉar mi aŭdis, ke ili diris: Ni iru al Dotan. Kaj Jozef iris serĉi
siajn fratojn, kaj trovis ilin en Dotan. 18 Kaj ili ekvidis lin
de malproksime; kaj antaŭ ol li alproksimiĝis al ili, naskiĝis en
ili la malbona intenco mortigi lin. 19 Kaj ili diris unu al alia:
Jen tiu sonĝisto venas; 20 nun ni iru kaj mortigu lin, kaj ni
ĵetu lin en unu el la putoj, kaj ni diru, ke sovaĝa besto lin
formanĝis; kaj ni vidos, kio fariĝos el liaj sonĝoj. 21 Sed tion
aŭdis Ruben kaj savis lin el iliaj manoj, kaj diris: Ni ne
mortigu lin. 22 Kaj Ruben diris al ili: Ne verŝu sangon; ĵetu lin
en ĉi tiun puton, kiu estas en la dezerto, sed manon ne metu sur
lin. Ĉar li intencis savi lin el iliaj manoj kaj revenigi lin al
sia patro. 23 Kaj kiam Jozef venis al siaj fratoj, ili deprenis
de li lian veston, la mikskoloran veston, kiu estis sur li; 24
kaj ili prenis lin kaj ĵetis lin en la puton; sed la puto estis
malplena, akvo ne estis en ĝi. 25 Kiam ili sidiĝis, por manĝi
panon, ili levis siajn okulojn, kaj ekvidis, ke jen karavano da
Iŝmaelidoj venas el Gilead, kaj iliaj kameloj portas aromaĵojn
kaj balzamon kaj mirhon; ili iras, direktante sin al Egiptujo. 26
Kaj Jehuda diris al siaj fratoj: Kian profiton ni havos, se ni
mortigos nian fraton kaj kaŝos lian sangon? 27 Venu, ni vendos
lin al la Iŝmaelidoj, por ke nia mano ne metiĝu sur lin; ĉar li
estas nia frato, nia karno. Kaj liaj fratoj akceptis lian
proponon. 28 Kaj kiam la Midjanidoj, la komercistoj, preteriris,
ili eltiris kaj levis Jozefon el la puto kaj vendis Jozefon al la
Iŝmaelidoj por dudek arĝentaj moneroj; kaj tiuj forkondukis
Jozefon al Egiptujo. 29 Kiam Ruben revenis al la puto, li vidis,
ke Jozef ne estas en la puto. Kaj li disŝiris siajn vestojn. 30
Kaj li reiris al siaj fratoj, kaj diris: La knabo forestas, kaj
kien mi nun iros? 31 Kaj ili prenis la veston de Jozef kaj buĉis
kapron kaj trempis la veston en la sango. 32 Kaj ili sendis la
mikskoloran veston kaj venigis ĝin al sia patro, kaj dirigis: Ĉi
tion ni trovis; rigardu, ĉu ĝi estas la vesto de via filo aŭ ne.
33 Kaj li rekonis ĝin, kaj diris: Ĝi estas la vesto de mia filo!
sovaĝa besto lin formanĝis! disŝirita estas Jozef! 34 Kaj Jakob
disŝiris siajn vestojn kaj metis sakaĵon ĉirkaŭ sian lumbon kaj
funebris pri sia filo multe da tagoj. 35 Kaj ĉiuj liaj filoj kaj
filinoj penis konsoli lin, sed li ne volis konsoliĝi, kaj diris:
En funebro mi iros en Ŝeolon al mia filo. Tiel ploris pri li lia
patro. 36 Sed la Midjanidoj vendis lin en Egiptujo al Potifar,
kortegano de Faraono, estro de la korpogardistoj.

Ĉapitro 38

1 En tiu tempo Jehuda apartiĝis for de siaj fratoj, kaj ekloĝis
apud iu Adulamano, kiu estis nomata Ĥira. 2 Kaj Jehuda vidis tie
filinon de iu Kanaanido, nomata Ŝua, kaj li prenis ŝin kaj
envenis al ŝi. 3 Kaj ŝi gravediĝis kaj naskis filon; kaj li donis
al li la nomon Er. 4 Kaj ŝi denove gravediĝis kaj naskis filon,
kaj ŝi donis al li la nomon Onan. 5 Kaj ankoraŭ plue ŝi naskis
filon, kaj donis al li la nomon Ŝela. Sed Jehuda estis en Kezib,
kiam ŝi naskis tiun. 6 Kaj Jehuda prenis edzinon por sia
unuenaskito Er, kaj ŝia nomo estis Tamar. 7 Sed Er, la
unuenaskito de Jehuda, estis malbona antaŭ la okuloj de la
Eternulo, kaj la Eternulo lin mortigis. 8 Tiam Jehuda diris al
Onan: Envenu al la edzino de via frato, kaj boedziĝu kun ŝi kaj
naskigu idaron al via frato. 9 Sed Onan sciis, ke ne por li estos
la idaro; tial, envenante al la edzino de sia frato, li
elverŝadis la semon sur la teron, por ne doni idaron al sia
frato. 10 Kaj malplaĉis al la Eternulo tio, kion li faris, kaj Li
mortigis ankaŭ lin. 11 Tiam Jehuda diris al sia bofilino Tamar:
Restu kiel vidvino en la domo de via patro, ĝis grandiĝos mia
filo Ŝela. Ĉar li timis, ke eble li ankaŭ mortos, kiel liaj
fratoj. Kaj Tamar iris kaj ekloĝis en la domo de sia patro. 12
Pasis multe da tempo, kaj mortis la filino de Ŝua, la edzino de
Jehuda. Kiam Jehuda konsoliĝis, li iris Timnan, al la tondantoj
de liaj ŝafoj, li kaj lia amiko, Ĥira la Adulamano. 13 Kaj oni
sciigis al Tamar, dirante: Jen via bopatro iras Timnan, por tondi
siajn ŝafojn. 14 Tiam ŝi demetis de si siajn vestojn de vidvineco
kaj kovris sin per kovrotuko kaj vualis sin, kaj sidiĝis apud la
pordo de Enaim, kiu troviĝas sur la vojo al Timna. Ĉar ŝi vidis,
ke Ŝela grandiĝis kaj ŝi ne estas donita al li kiel edzino. 15
Kaj Jehuda ŝin vidis, kaj li pensis, ke ŝi estas publikulino, ĉar
ŝi kovris sian vizaĝon. 16 Kaj li turnis sin al ŝi ĉe la vojo,
kaj diris: Lasu min enveni al vi. Ĉar li ne sciis, ke tio estas
lia bofilino. Kaj ŝi diris: Kion vi donos al mi, se vi envenos al
mi? 17 Kaj li diris: Mi sendos al vi kapron el la brutaro. Sed ŝi
diris: Donu al mi garantiaĵon, ĝis vi sendos. 18 Kaj li diris:
Kian garantiaĵon mi donu al vi? Ŝi diris: Vian sigelilon kaj vian
ŝnureton, kaj vian bastonon, kiu estas en via mano. Kaj li donis
al ŝi kaj envenis al ŝi, kaj ŝi gravediĝis de li. 19 Kaj ŝi
leviĝis kaj iris, kaj formetis de si sian kovrotukon kaj surmetis
sur sin siajn vestojn de vidvineco. 20 Kaj Jehuda sendis la
kapron per sia amiko la Adulamano, por preni la garantiaĵon el la
manoj de la virino; sed li ŝin ne trovis. 21 Kaj li demandis la
homojn de ŝia loko, dirante: Kie estas la publikulino, kiu sidis
en Enaim ĉe la vojo? Kaj ili diris: Ĉi tie ne estis publikulino.
22 Kaj li revenis al Jehuda, kaj diris: Mi ŝin ne trovis, kaj
ankaŭ la homoj de la loko diris, ke tie ne estis publikulino. 23
Tiam Jehuda diris: Ŝi prenu ĝin al si, por ke ni ne estu mokataj;
mi sendis ja ĉi tiun kapron, sed vi ŝin ne trovis. 24 Post la
paso de tri monatoj oni sciigis al Jehuda, dirante: Tamar, via
bofilino, malĉastiĝis, kaj ŝi eĉ gravediĝis de malĉasteco. Tiam
Jehuda diris: Elkonduku ŝin, kaj oni ŝin brulmortigu. 25 Kiam oni
ŝin kondukis, ŝi sendis, ke oni diru al ŝia bopatro: Mi
gravediĝis de la viro, al kiu apartenas ĉi tio. Kaj ŝi diris:
Rekonu, al kiu apartenas la sigelilo kaj la ŝnuretoj kaj ĉi tiu
bastono. 26 Kaj Jehuda rekonis, kaj li diris: Ŝi estas pli prava
ol mi, ĉar mi ne donis ŝin al mia filo Ŝela. Kaj li ŝin ne plue
konis. 27 Kiam ŝi devis naski, montriĝis, ke ĝemeloj estas en ŝia
ventro. 28 Kaj kiam ŝi estis naskanta, elŝoviĝis la mano de unu
infano; kaj la akuŝistino prenis kaj alligis al la mano ruĝan
fadenon, dirante: Ĉi tiu eliris la unua. 29 Sed kiam li retiris
sian manon, eliris lia frato. Kaj ŝi diris: Kial vi faris por vi
traŝiron? Kaj oni donis al li la nomon Perec. 30 Poste eliris lia
frato, kiu havis sur sia mano la ruĝan fadenon. Kaj oni donis al
li la nomon Zeraĥ.

Ĉapitro 39

1 Jozef estis forkondukita en Egiptujon, kaj lin aĉetis Potifar,
kortegano de Faraono, estro de la korpogardistoj, Egipto, el la
manoj de la Iŝmaelidoj, kiuj venigis lin tien. 2 Kaj la Eternulo
estis kun Jozef, kaj li estis sukcesulo; kaj li estis en la domo
de sia sinjoro, la Egipto. 3 Kaj lia sinjoro vidis, ke la
Eternulo estas kun li, kaj ke ĉion, kion li faras, la Eternulo
sukcesigas en lia mano. 4 Kaj Jozef akiris lian favoron kaj
servis lin; kaj li estrigis lin super sia domo, kaj transdonis en
liajn manojn ĉion, kion li havis. 5 Kaj de tiu tempo, kiam li
estrigis lin super sia domo, kaj super ĉio, kion li havis, la
Eternulo benis la domon de la Egipto pro Jozef, kaj la beno de la
Eternulo estis super ĉio, kion li havis, en la domo kaj sur la
kampo. 6 Kaj li lasis ĉion, kion li havis, en la manoj de Jozef,
kaj li sciis pri nenio, krom nur pri la pano, kiun li manĝis. Kaj
Jozef estis gracia kaj bela. 7 Post kelka tempo la edzino de lia
sinjoro ĵetis siajn rigardojn sur Jozefon, kaj diris: Kuŝiĝu kun
mi. 8 Sed li rifuzis, kaj li diris al la edzino de sia sinjoro:
Jen, mia sinjoro kontrolas ĉe mi nenion en la domo, kaj ĉion,
kion li havas, li transdonis en miajn manojn; 9 neniu en ĉi tiu
domo estas pli granda ol mi, kaj li retenis de mi nenion, krom
vi, ĉar vi estas lia edzino. Kiel do mi faros ĉi tiun grandan
malbonagon kaj pekos antaŭ Dio? 10 Dum ŝi paroladis al Jozef
ĉiutage kaj li ne volis obei ŝin kaj kuŝiĝi kun ŝi kaj esti kun
ŝi, 11 okazis unu tagon, ke li venis en la domon, por fari sian
laboron, kaj neniu el la domanoj estis en la domo; 12 tiam ŝi
kaptis lin je lia vesto, dirante: Kuŝiĝu kun mi. Sed li lasis
sian veston en ŝiaj manoj kaj forkuris for el la domo. 13 Kaj
kiam ŝi vidis, ke li lasis sian veston en ŝia mano kaj forkuris
el la domo, 14 ŝi vokis siajn domanojn, kaj diris al ili:
Rigardu, li venigis al ni Hebreon, por moki nin; ĉi tiu venis al
mi, por kuŝiĝi kun mi; sed mi ekkriis per laŭta voĉo; 15 kaj kiam
li aŭdis, ke mi ekkriis per laŭta voĉo, li lasis sian veston ĉe
mi kaj forkuris for el la domo. 16 Kaj ŝi kuŝigis lian veston
apud si, ĝis lia sinjoro venis en sian domon. 17 Kaj ŝi rakontis
al li tion saman, dirante: La sklavo, la Hebreo, kiun vi venigis
al ni, venis al mi, por petoli kun mi; 18 sed kiam mi laŭte
ekkriis, li lasis sian veston ĉe mi kaj elkuris el la domo. 19
Kiam lia sinjoro aŭdis la vortojn de sia edzino, kiujn ŝi diris
al li, parolante: Tiel agis kun mi via sklavo--tiam li forte
ekkoleris. 20 Kaj la sinjoro de Jozef prenis lin kaj fordonis lin
en malliberejon, en la lokon, kie la malliberuloj de la reĝo
estis tenataj; kaj li estis tie en la malliberejo. 21 Kaj la
Eternulo estis kun Jozef kaj estis favorkora al li kaj havigis al
li la favoron de la estro de la malliberejo. 22 Kaj la estro de
la malliberejo transdonis en la manojn de Jozef ĉiujn
malliberulojn, kiuj estis en la malliberejo; kaj ĉio, kion ili
tie faris, estis farata sub lia kontrolo. 23 La estro de la
malliberejo rigardis nenion, kio estis sub lia disponado, ĉar la
Eternulo estis kun li; kaj ĉion, kion li faris, la Eternulo
sukcesigis.

Ĉapitro 40

1 Post tiuj okazintaĵoj la vinisto de la reĝo de Egiptujo kaj la
bakisto kulpiĝis antaŭ sia sinjoro, la reĝo de Egiptujo. 2 Kaj
Faraono koleriĝis kontraŭ siaj du korteganoj, kontraŭ la
vinistestro kaj kontraŭ la bakistestro. 3 Kaj li metis ilin sub
gardon en la domon de la estro de la korpogardistoj, en la
malliberejon, en la lokon, kie Jozef estis malliberigita. 4 Kaj
la estro de la korpogardistoj destinis por ili Jozefon, kaj li
servis ilin. Kaj ili restis kelkan tempon en la malliberejo. 5
Kaj ambaŭ sonĝis sonĝon, ĉiu sian apartan sonĝon en la sama
nokto, ĉiu kun aparta signifo de la sonĝo, la vinisto kaj la
bakisto de la reĝo de Egiptujo, kiuj estis tenataj en la
malliberejo. 6 Kiam Jozef venis al ili matene, li vidis, ke ili
estas ĉagrenitaj. 7 Kaj li demandis la korteganojn de Faraono,
kiuj estis kun li en malliberejo en la domo de lia sinjoro,
dirante: Kial viaj vizaĝoj estas ĉagrenitaj hodiaŭ? 8 Kaj ili
diris al li: Ni sonĝis sonĝon, sed estas ĉi tie neniu, kiu ĝin
signifoklarigus. Kaj Jozef diris al ili: La signifoklarigoj
apartenas ja al Dio; tamen rakontu al mi. 9 Tiam la vinistestro
rakontis sian sonĝon al Jozef, kaj diris al li: En mia sonĝo mi
vidis antaŭ mi vinbertrunkon; 10 la trunko havis tri branĉojn;
apenaŭ ĝi ekfloris, tuj aperis sur ĝi beraroj kun maturaj beroj;
11 kaj la pokalo de Faraono estis en mia mano; kaj mi prenis la
berojn, kaj mi elpremis ilin en la pokalon de Faraono, kaj mi
donis la pokalon en la manon de Faraono. 12 Kaj Jozef diris al
li: Jen estas ĝia signifoklarigo: la tri branĉoj estas tri tagoj;
13 post tri tagoj Faraono levos vian kapon kaj redonos al vi vian
oficon, kaj vi donos la pokalon de Faraono en lian manon laŭ la
maniero de antaŭe, kiam vi estis lia vinisto. 14 Sed memoru min,
kiam estos bone al vi, kaj faru al mi favorkoraĵon kaj memorigu
pri mi Faraonon kaj elirigu min el ĉi tiu domo. 15 Ĉar oni ŝtelis
min el la lando de la Hebreoj, kaj ankaŭ ĉi tie mi faris nenion,
pro kio oni metis min en la malliberejon. 16 Kiam la bakistestro
vidis, ke la signifoklarigo estas bona, li diris al Jozef: Mi
ankaŭ havis sonĝon; jen tri blankaj korboj estis sur mia kapo; 17
kaj en la supra korbo estis ĉiaspecaj manĝaĵoj de Faraono,
bakitaĵoj, kaj la birdoj manĝis ilin el la korbo sur mia kapo. 18
Kaj Jozef respondis, dirante: Jen estas ĝia signifoklarigo: la
tri korboj estas tri tagoj; 19 post tri tagoj Faraono deprenos de
vi vian kapon kaj pendigos vin sur arbo, kaj la birdoj formanĝos
de vi vian karnon. 20 En la tria tago, tago de naskiĝo de
Faraono, li faris festenon por ĉiuj siaj servantoj; kaj li
venigis la vinistestron kaj la bakistestron en la mezon de siaj
servantoj. 21 Kaj li redonis al la vinistestro lian oficon, kaj
tiu donis la pokalon en la manon de Faraono; 22 sed la
bakistestron li pendigis, kiel sonĝoklarigis al ili Jozef. 23 Kaj
la vinistestro ne rememoris Jozefon, sed forgesis lin.

Ĉapitro 41

1 Post du jaroj Faraono havis sonĝon, ke jen li staras apud la
Rivero. 2 Kaj jen el la Rivero eliras sep bovinoj belaspektaj kaj
grasaj, kaj ili paŝtiĝas en la kanejo. 3 Kaj jen sep aliaj
bovinoj eliras post ili el la Rivero, malbelaspektaj kaj
malgrasaj, kaj ili stariĝas apud tiuj bovinoj sur la bordo de la
Rivero. 4 Kaj la bovinoj malbelaspektaj kaj malgrasaj formanĝis
la sep bovinojn belaspektajn kaj grasajn. Kaj Faraono vekiĝis. 5
Kaj li endormiĝis kaj denove havis sonĝon: jen sep spikoj leviĝas
sur unu spiktrunko, dikaj kaj bonaj. 6 Sed jen sep spikoj,
maldikaj kaj bruligitaj de la orienta vento, elkreskas post ili.
7 Kaj la maldikaj spikoj englutis la sep spikojn dikajn kaj
plenajn. Kaj Faraono vekiĝis, kaj vidis, ke tio estis sonĝo. 8 En
la mateno lia spirito afliktiĝis; kaj li sendis kaj vokigis ĉiujn
sorĉistojn de Egiptujo kaj ĉiujn ĝiajn saĝulojn, kaj Faraono
rakontis al ili sian sonĝon; sed neniu povis signifoklarigi ĝin
al Faraono. 9 Tiam la vinistestro ekparolis al Faraono, dirante:
Miajn pekojn mi rememoras hodiaŭ. 10 Faraono koleris siajn
sklavojn, kaj metis min en malliberejon en la domon de la estro
de la korpogardistoj, min kaj la bakistestron. 11 Kaj ni sonĝis
sonĝon en unu nokto, mi kaj li; ĉiu havis sonĝon kun aparta
signifo. 12 Kaj tie estis kun ni Hebrea junulo, sklavo de la
estro de la korpogardistoj; kaj ni rakontis al li, kaj li
signifoklarigis al ni niajn sonĝojn, al ĉiu li klarigis laŭ lia
sonĝo. 13 Kaj kiel li klarigis al ni, tiel fariĝis: min oni
revenigis al mia ofico, kaj lin oni pendigis. 14 Tiam Faraono
sendis alvoki Jozefon; kaj oni rapide eligis lin el la
malliberejo, kaj li sin razis kaj ŝanĝis siajn vestojn kaj venis
al Faraono. 15 Kaj Faraono diris al Jozef: Mi sonĝis sonĝon, kaj
neniu povas ĝin klarigi; sed pri vi mi aŭdis, ke kiam vi aŭdas
sonĝon, vi tuj ĝin klarigas. 16 Kaj Jozef respondis al Faraono,
dirante: Ĝi ne dependas de mi; Dio respondos bonon al Faraono. 17
Kaj Faraono diris al Jozef: Mi sonĝis, ke jen mi staras sur la
bordo de la Rivero; 18 kaj jen el la Rivero eliris sep bovinoj
grasaj kaj belaspektaj kaj paŝtiĝis en la kanejo; 19 sed jen sep
aliaj bovinoj eliris post ili, maldikaj, tre malbonaspektaj kaj
malgrasaj; tiajn malbelajn, kiel ili, mi ne vidis en la tuta
Egipta lando; 20 kaj la malgrasaj kaj malbelaj bovinoj formanĝis
la sep antaŭajn grasajn bovinojn; 21 kaj tiuj eniĝis en ilian
internon, sed oni ne povis rimarki, ke ili eniĝis en ilian
internon, kaj ilia aspekto estis tiel maldika, kiel antaŭe. Kaj
mi vekiĝis. 22 Kaj mi vidis en sonĝo: jen sep spikoj elkreskis
sur unu spiktrunko, plenaj kaj bonaj; 23 sed jen sep spikoj,
maldikaj, malgrasaj, kaj bruligitaj de la orienta vento,
elkreskis post ili; 24 kaj la malgrasaj spikoj englutis la sep
bonajn spikojn. Kaj mi rakontis al la sorĉistoj, sed neniu
klarigis al mi. 25 Tiam Jozef diris al Faraono: La sonĝo de
Faraono estas unu; kion Dio estas faronta, Li diris al Faraono.
26 La sep bonaj bovinoj estas sep jaroj, kaj la sep bonaj spikoj
estas sep jaroj; ĝi estas unu sonĝo. 27 Kaj la sep bovinoj
malgrasaj kaj malbelaj, kiuj eliris post ili, estas sep jaroj;
kaj la sep spikoj, malplenaj kaj bruligitaj de la orienta vento,
estos sep jaroj de malsato. 28 Tio estas, pri kio mi diris al
Faraono, ke kion Dio estas faronta, Li montris al Faraono. 29 Jen
venos sep jaroj de granda abundeco en la tuta Egipta lando. 30
Sed venos sep jaroj de malsato post ili; kaj forgesiĝos la tuta
abundeco en la Egipta lando, kaj la malsato konsumos la teron. 31
Kaj ne restos postesigno de la abundeco en la lando, pro tiu
malsato, kiu venos poste, ĉar ĝi estos tre malfacila. 32 Kaj se
la sonĝo dufoje ripetiĝis al Faraono, tio montras, ke la afero
estas firme decidita de Dio, kaj Dio rapidos plenumi tion. 33 Kaj
nun Faraono elserĉu homon kompetentan kaj saĝan kaj estrigu lin
super la Egipta lando; 34 Faraono ordonu, ke li starigu
observistojn en la lando kaj prenadu kvinonon de ĉiuj produktoj
de la Egipta tero dum la sep jaroj de abundeco. 35 Kaj oni
kolektu la tutan manĝaĵon de tiuj venontaj bonaj jaroj, kaj oni
amasigu manĝeblan grenon en la urboj sub la disponon de Faraono,
kaj oni ĝin konservu. 36 Kaj tiu manĝaĵo estos provizo por la
lando por la sep jaroj de malsato, kiuj estos en la Egipta lando,
por ke la lando ne pereu de malsato. 37 Kaj tio plaĉis al Faraono
kaj al ĉiuj liaj servantoj. 38 Kaj Faraono diris al siaj
servantoj: Ĉu ni povus trovi tian homon, kiel li, en kiu estas la
spirito de Dio? 39 Kaj Faraono diris al Jozef: Ĉar Dio sciigis al
vi ĉion ĉi tion, ne ekzistas kompetentulo kaj saĝulo tia, kiel
vi. 40 Vi estos super mia domo, kaj viajn vortojn obeos mia tuta
popolo; nur per la trono mi estos pli alta ol vi. 41 Kaj Faraono
diris al Jozef: Vidu, mi estrigis vin super la tuta Egipta lando.
42 Kaj Faraono deprenis sian ringon de sia mano kaj metis ĝin sur
la manon de Jozef; kaj li vestis lin per bisinaj vestoj kaj metis
oran ĉenon sur lian kolon. 43 Kaj li veturigis lin sur sia dua
ĉaro; kaj oni kriis antaŭ li: Genuiĝu! Kaj li estrigis lin super
la tuta Egipta lando. 44 Kaj Faraono diris al Jozef: Mi estas
Faraono; sed sen via ordono neniu levos sian manon aŭ sian piedon
en la tuta Egipta lando. 45 Kaj Faraono donis al Jozef la nomon
Cafnat-Paneaĥ, kaj li donis al li kiel edzinon Asnaton, filinon
de Poti-Fera, pastro el On. Kaj Jozef komencis veturadon tra la
Egipta lando. 46 Jozef havis la aĝon de tridek jaroj, kiam li
stariĝis antaŭ Faraono, la reĝo de Egiptujo. Kaj Jozef foriris de
Faraono kaj trapasis la tutan Egiptan landon. 47 Kaj la tero
alportis en la sep jaroj de abundeco grandegajn amasojn da greno.
48 Kaj li kolektis la tutan grenon de la sep jaroj, kiuj estis en
la Egipta lando, kaj li metis la grenon en la urbojn; la grenon
de ĉiuj kampoj, kiuj estis ĉirkaŭ iu urbo, li metis en ĝin. 49
Kaj Jozef kolektis tre multe da greno, kiel la marborda sablo,
ĝis li ĉesis kalkuli, ĉar oni ne plu povis kalkuli. 50 Antaŭ ol
venis la jaroj de malsato, al Jozef naskiĝis du filoj, kiujn
naskis al li Asnat, filino de Poti-Fera, pastro el On. 51 Kaj al
la unuenaskito Jozef donis la nomon Manase, ĉar, li diris, Dio
forgesigis al mi ĉiujn miajn suferojn kaj la tutan domon de mia
patro. 52 Kaj al la dua li donis la nomon Efraim, ĉar, li diris,
Dio faris min fruktoporta en la lando de mia suferado. 53 Kaj
finiĝis la sep jaroj de abundeco, kiuj estis en la Egipta lando.
54 Kaj komenciĝis la sep jaroj de malsato, kiel diris Jozef; kaj
estis malsato en ĉiuj landoj, sed en la tuta lando Egipta estis
pano. 55 Kiam la tuta Egipta lando eksuferis malsaton, la popolo
kriis al Faraono pri pano; tiam Faraono diris al ĉiuj Egiptoj:
Iru al Jozef, kaj kion li diros al vi, tion faru. 56 La malsato
estis en la tuta lando. Jozef malfermis ĉiujn grenejojn, kaj
vendadis al la Egiptoj. Kaj la malsato estis tre granda en la
Egipta lando. 57 Kaj el ĉiuj landoj oni venadis Egiptujon, por
aĉeti de Jozef, ĉar la malsato estis tre granda en ĉiuj landoj.

Ĉapitro 42

1 Kiam Jakob sciiĝis, ke oni vendas grenon en Egiptujo, li diris
al siaj filoj: Kion vi rigardas? 2 Kaj li diris: Mi aŭdis, ke oni
vendas grenon en Egiptujo; veturu do tien kaj aĉetu por ni tie
grenon, por ke ni vivu kaj ne mortu. 3 Kaj forveturis dek fratoj
de Jozef, por aĉeti grenon en Egiptujo. 4 Sed Benjamenon, la
fraton de Jozef, Jakob ne sendis kun liaj fratoj; ĉar li timis,
ke eble lin trafos malfeliĉo. 5 Kaj la filoj de Izrael venis, por
aĉeti grenon, kune kun aliaj venintoj; ĉar estis malsato en la
lando Kanaana. 6 Kaj Jozef estis la estro super la lando, kaj li
estis la vendanto de la greno por la tuta popolo de la lando. Kaj
la fratoj de Jozef venis kaj kliniĝis al li vizaĝaltere. 7 Kiam
Jozef ekvidis siajn fratojn, li rekonis ilin; sed li ŝajnigis sin
fremda al ili kaj parolis kun ili malafable, kaj diris al ili: El
kie vi venis? Kaj ili diris: El la lando Kanaana, por aĉeti
manĝaĵon. 8 Jozef rekonis siajn fratojn, sed ili lin ne rekonis.
9 Kaj Jozef rememoris la sonĝojn, kiujn li sonĝis pri ili. Kaj li
diris al ili: Vi estas spionoj: vi venis, por vidi la malfortajn
lokojn de la lando. 10 Kaj ili diris al li: Ne, mia sinjoro! viaj
sklavoj venis, por aĉeti manĝaĵon. 11 Ni ĉiuj estas filoj de unu
homo; ni estas honestaj; viaj sklavoj neniam estis spionoj. 12
Sed li diris al ili: Ne, vi venis, por vidi la malfortajn lokojn
de la lando. 13 Ili diris: Ni, viaj sklavoj, estas dek du fratoj,
filoj de unu homo en la lando Kanaana; la plej juna estas nun kun
nia patro, kaj unu malaperis. 14 Kaj Jozef diris al ili: Estas
tio, kion mi diris al vi, vi estas spionoj. 15 Per tio mi vin
elprovos: mi ĵuras per la vivo de Faraono, ke vi foriros el ĉi
tie nur tiam, kiam venos ĉi tien via plej juna frato. 16 Sendu
unu el vi, ke li alkonduku vian fraton; sed vi estos
malliberigitaj, kaj oni esploros viajn vortojn, ĉu vi diris la
veron; se ne, tiam mi ĵuras per la vivo de Faraono, ke vi estas
spionoj. 17 Kaj li metis ilin sub gardon por la daŭro de tri
tagoj. 18 Kaj Jozef diris al ili en la tria tago: Tion faru, kaj
vi restos vivaj, ĉar mi havas timon antaŭ Dio. 19 Se vi estas
homoj honestaj, tiam unu el viaj fratoj restu malliberigita en la
domo, en kiu oni vin gardas, kaj vi iru kaj forportu hejmen la
grenon, kiun vi aĉetis kontraŭ la malsato. 20 Sed vian plej junan
fraton venigu al mi, por ke pruviĝu la vereco de viaj vortoj kaj
por ke vi ne mortu. Kaj ili faris tiel. 21 Kaj ili diris unu al
alia: Vere ni estas kulpaj pro nia frato; ĉar ni vidis la
suferadon de lia animo, kiam li petegis nin, sed ni ne aŭskultis;
por tio venis sur nin ĉi tiu sufero. 22 Kaj Ruben respondis al
ili, dirante: Mi diris ja al vi: Ne peku rilate la infanon; sed
vi ne obeis; nun lia sango estas repostulata. 23 Kaj ili ne
sciis, ke Jozef komprenas; ĉar inter ili estis tradukanto. 24 Kaj
li deturnis sin de ili kaj ekploris; poste li denove returnis sin
al ili kaj parolis kun ili, kaj li prenis el inter ili Simeonon
kaj ligis lin antaŭ iliaj okuloj. 25 Kaj Jozef ordonis plenigi
iliajn sakojn per greno kaj redoni ilian monon al ĉiu en lian
sakon kaj doni al ili manĝaĵon por la vojo. Tiel oni faris al
ili. 26 Kaj ili metis sian grenon sur siajn azenojn kaj foriris.
27 Kaj unu el ili malfermis sian sakon, por doni furaĝon al sia
azeno dum la nokta halto, kaj li ekvidis sian monon, kiu estis en
la aperturo de lia sako. 28 Kaj li diris al siaj fratoj: Mia mono
estas redonita; jen ĝi estas en mia sako. Tiam konsterniĝis iliaj
koroj, kaj kun tremo ili diris unuj al la aliaj: Kial Dio faris
tion al ni? 29 Kiam ili venis al sia patro Jakob en la landon
Kanaanan, ili rakontis al li ĉion, kio okazis al ili, dirante: 30
La homo, kiu estas sinjoro super tiu lando, parolis kun ni
malafable, kaj diris, ke ni estas spionoj en la lando. 31 Kaj ni
diris al li: Ni estas homoj honestaj, ni neniam estis spionoj; 32
ni estas dek du fratoj, filoj de nia patro; unu malaperis, kaj la
plej juna estas nun kun nia patro en la lando Kanaana. 33 Tiam
diris al ni la homo, kiu estas sinjoro super la lando: Per tio mi
konvinkiĝos, ke vi estas homoj honestaj: unu el viaj fratoj lasu
ĉe mi, kaj la necesan grenon por via hejmo prenu kaj iru; 34 kaj
venigu al mi vian plej junan fraton; tiam mi scios, ke vi ne
estas spionoj, ke vi estas honestaj homoj; vian fraton mi redonos
al vi, kaj vi povos negoci en la lando. 35 Kiam ili malplenigis
siajn sakojn, montriĝis, ke ĉiu el ili havas sian ligaĵon da mono
en sia sako. Kaj ili vidis siajn ligaĵojn da mono, ili kaj ilia
patro, kaj ili timiĝis. 36 Kaj ilia patro Jakob diris al ili: Vi
min seninfanigis; Jozef forestas, kaj Simeon forestas, kaj
Benjamenon vi volas forpreni! sur min ĉio falis! 37 Tiam Ruben
diris al sia patro jene: Miajn du filojn mortigu, se mi ne
revenigos lin al vi; donu lin en mian manon, kaj mi revenigos lin
al vi. 38 Sed li diris: Mia filo ne iros kun vi; ĉar lia frato
mortis, kaj li sola restis. Se lin trafos malfeliĉo sur la vojo,
kiun vi iros, tiam vi enirigos miajn grizajn harojn kun malĝojo
en Ŝeolon.

Ĉapitro 43

1 La malsato estis tre premanta en la lando. 2 Kiam ili formanĝis
la grenon, kiun ili venigis el Egiptujo, ilia patro diris al ili:
Iru denove kaj aĉetu por ni iom da pano. 3 Tiam Jehuda diris al
li jene: Tiu homo tre severe diris al ni: Ne aperu antaŭ mi, se
via frato ne estos kun vi. 4 Se vi sendos nian fraton kun ni,
tiam ni iros kaj aĉetos por vi panon; 5 sed se vi ne sendos, tiam
ni ne iros; ĉar tiu homo diris al ni: Ne aperu antaŭ mi, se via
frato ne estos kun vi. 6 Kaj Izrael diris: Kial vi faris al mi
tian malbonon, kaj diris al la homo, ke vi havas ankoraŭ fraton?
7 Kaj ili diris: La homo severe demandis pri ni kaj pri nia
familio, dirante: Ĉu via patro ankoraŭ vivas? ĉu vi havas fraton?
Kaj ni respondis al li tiujn demandojn. Ĉu ni povis scii, ke li
diros: Venigu vian fraton? 8 Kaj Jehuda diris al sia patro
Izrael: Sendu la knabon kun mi, tiam ni leviĝos kaj iros, por ke
ni vivu kaj ne mortu, ni kaj vi kaj niaj infanoj. 9 Mi garantios
por li, el miaj manoj vi lin postulos. Se mi ne revenigos lin al
vi kaj ne starigos antaŭ via vizaĝo, tiam mi estos kulpa antaŭ vi
dum la tuta vivo. 10 Se ni ne prokrastus, ni jam du fojojn estus
revenintaj. 11 Tiam diris al ili ilia patro Izrael: Se estas
tiel, tiam faru jene: prenu el la plej bonaj fruktoj de la lando
en viajn vazojn, kaj alportu al la homo donacon: iom da balzamo
kaj iom da mielo, aromaĵon kaj mirhon, pistakojn kaj migdalojn.
12 Kaj da mono prenu duoblan sumon en viajn manojn, kaj la monon,
kiu estis metita returne en la aperturojn de viaj sakoj, redonu
per viaj manoj: eble okazis eraro. 13 Kaj vian fraton prenu, kaj
leviĝu kaj iru returne al tiu homo. 14 Kaj Dio la Plejpotenca
akirigu al vi kompaton de tiu homo, ke li resendu kun vi vian
alian fraton kaj Benjamenon; sed mi, se mi seninfaniĝis, mi restu
seninfana.

15 Kaj la homoj prenis tiujn donacojn, kaj da mono ili prenis
duoblan sumon en siajn manojn, kaj ankaŭ Benjamenon; kaj ili
leviĝis kaj iris Egiptujon kaj stariĝis antaŭ Jozef. 16 Kiam
Jozef vidis kun ili Benjamenon, li diris al la estro de sia domo:
Enkonduku tiujn homojn en la domon, kaj buĉu bruton kaj pretigu;
ĉar kun mi manĝos tiuj homoj hodiaŭ tagmeze. 17 Kaj la homo
faris, kiel diris Jozef, kaj la homo enkondukis tiujn homojn en
la domon de Jozef. 18 Kaj tiuj homoj ektimis, kiam oni enkondukis
ilin en la domon de Jozef, kaj ili diris: Pro la mono, kiu antaŭe
estis metita returne en niajn sakojn, oni enkondukis nin, por
ĵeti sur nin kalumnion kaj ataki nin, kaj preni nin kiel sklavojn
kune kun niaj azenoj. 19 Kaj ili aliris al la homo, kiu estis
estro super la domo de Jozef, kaj ekparolis al li ĉe la pordo de
la domo. 20 Kaj ili diris: Pardonu, nia sinjoro! ni estis
venintaj, por aĉeti panon; 21 sed kiam ni venis al la
noktohaltejo kaj ni malfermis niajn sakojn, ni ekvidis, ke la
mono de ĉiu el ni estas en la aperturo de lia sako, nia mono laŭ
ĝia plena pezo; tial ni ĝin realportis per niaj manoj. 22 Kaj
alian monon ni alportis per niaj manoj, por aĉeti panon. Ni ne
scias, kiu metis nian monon en niajn sakojn. 23 Kaj li diris:
Estu trankvilaj, ne timu. Via Dio kaj la Dio de via patro donis
al vi trezoron en viajn sakojn; vian monon mi ricevis. Kaj li
elkondukis al ili Simeonon. 24 Kaj tiu homo enkondukis ilin en la
domon de Jozef kaj donis akvon, kaj ili lavis siajn piedojn; kaj
li donis manĝon al iliaj azenoj. 25 Kaj ili pretigis la donacojn
por la veno de Jozef tagmeze; ĉar ili aŭdis, ke tie ili manĝos
panon. 26 Kaj Jozef venis hejmen; kaj ili alportis al li en la
domon la donacojn, kiujn ili havis en la manoj, kaj kliniĝis al
li ĝis la tero. 27 Kaj li demandis ilin pri ilia farto, kaj
diris: Ĉu bone fartas via maljuna patro, pri kiu vi diris al mi?
ĉu li vivas ankoraŭ? 28 Kaj ili diris: Via sklavo nia patro
fartas bone; li vivas ankoraŭ. Kaj ili kliniĝis kaj ĵetis sin
antaŭ li sur la teron. 29 Kaj li levis siajn okulojn, kaj ekvidis
sian fraton Benjamen, la filon de lia patrino, kaj li diris: Ĉu
tio estas via plej juna frato, pri kiu vi diris al mi? Kaj li
diris: Dio vin favoru, mia filo. 30 Kaj Jozef forrapidis, ĉar
ekflamis lia interno pro lia frato kaj li volis plori. Kaj li
eniris en internan ĉambron kaj ploris tie. 31 Sed li lavis sian
vizaĝon kaj eliris, kaj tenis sin forte, kaj diris: Surtabligu
panon! 32 Kaj oni surtabligis por li aparte, kaj por ili aparte,
kaj por la Egiptoj, kiuj manĝis kun li, aparte; ĉar la Egiptoj ne
povas manĝi panon kun Hebreoj: tio estas abomenindaĵo por ili. 33
Kaj ili sidiĝis antaŭ li, pli maljuna laŭ sia maljuneco kaj pli
juna laŭ sia juneco; kaj la homoj miris unu antaŭ alia. 34 Kaj
oni portis al ili manĝaĵon de lia tablo; sed la porcio de
Benjamen estis kvinoble pli granda, ol la porcioj de ĉiuj. Kaj
ili trinkis kaj ebriiĝis kun li.

Ĉapitro 44

1 Kaj Jozef ordonis al la estro de sia domo jene: Plenigu la
sakojn de tiuj homoj per greno tiom, kiom ili nur povas porti,
kaj metu la monon de ĉiu en la aperturon de lia sako; 2 kaj mian
pokalon, la arĝentan pokalon, metu en la aperturon de la sako de
la plej juna, kune kun la mono por lia greno. Kaj tiu faris, kiel
Jozef diris. 3 Kiam eklumis la mateno, oni forsendis la homojn,
ilin kaj iliajn azenojn. 4 Kiam ili eliris el la urbo kaj ankoraŭ
ne estis malproksime, Jozef diris al la estro de sia domo:
Leviĝu, kuru post tiuj homoj, kaj kiam vi atingos ilin, diru al
ili: Kial vi pagis malbonon por bono? 5 Ĝi estas ja tiu pokalo,
el kiu trinkas mia sinjoro, kaj li ankaŭ aŭguras sur ĝi! vi agis
malbone! 6 Kaj li kuratingis ilin kaj diris al ili tiujn vortojn.
7 Kaj ili diris al li: Kial mia sinjoro parolas tiajn vortojn?
Dio gardu viajn sklavojn de farado de tia afero! 8 Jen la monon,
kiun ni trovis en la aperturoj de niaj sakoj, ni realportis al vi
el la lando Kanaana; kiel do ni ŝtelus el la domo de via sinjoro
arĝenton aŭ oron? 9 Tiu el viaj sklavoj, ĉe kiu oni ĝin trovos,
mortu, kaj ankaŭ ni fariĝu sklavoj al mia sinjoro. 10 Kaj li
diris: Ĝi estu laŭ viaj vortoj: tiu, ĉe kiu ĝi troviĝos, estu mia
sklavo, sed vi estos senkulpaj. 11 Kaj rapide ĉiu el ili mallevis
sian sakon sur la teron, kaj ĉiu malfermis sian sakon. 12 Kaj li
serĉis; de la plej maljuna li komencis, kaj per la plej juna li
finis. Kaj la pokalo troviĝis en la sako de Benjamen. 13 Tiam ili
disŝiris siajn vestojn, kaj ĉiu metis la ŝarĝon sur sian azenon,
kaj ili reiris en la urbon. 14 Kaj Jehuda kaj liaj fratoj venis
en la domon de Jozef, kiu estis ankoraŭ tie, kaj ili ĵetis sin
antaŭ li sur la teron. 15 Kaj Jozef diris al ili: Kian aferon vi
faris! ĉu vi ne scias, ke tia homo, kiel mi, facile divenos? 16
Tiam Jehuda diris: Kion ni diru al mia sinjoro? kion ni parolu
kaj per kio ni nin pravigu? Dio trovis la pekon de viaj sklavoj!
jen ni estas sklavoj al mia sinjoro, ni kaj ankaŭ tiu, en kies
manoj troviĝis la pokalo. 17 Sed li diris: Dio min gardu de tia
faro! la homo, en kies mano troviĝis la pokalo, estos sklavo al
mi, sed vi iru en paco al via patro.

18 Tiam Jehuda aliris al li, kaj diris: Permesu, mia sinjoro, ke
via sklavo diru vorton en la orelojn de mia sinjoro, kaj ne
koleriĝu kontraŭ via sklavo, ĉar vi estas kiel Faraono. 19 Mia
sinjoro demandis siajn sklavojn, dirante: Ĉu vi havas patron aŭ
fraton? 20 Kaj ni diris al mia sinjoro: Ni havas maljunan patron,
kaj malgrandan knabon, naskitan en lia maljuneco; kaj lia frato
mortis, kaj li restis sola de sia patrino, kaj lia patro lin
amas. 21 Tiam vi diris al viaj sklavoj: Venigu lin al mi, ke mi
lin rigardu. 22 Sed ni diris al mia sinjoro: La knabo ne povas
forlasi sian patron; ĉar se li forlasos sian patron, tiu mortos.
23 Tiam vi diris al viaj sklavoj: Se ne venos kun vi via plej
juna frato, tiam ne aperu plu antaŭ mia vizaĝo. 24 Kaj kiam ni
venis al via sklavo nia patro, ni diris al li la vortojn de mia
sinjoro. 25 Nia patro diris: Reiru, aĉetu por ni iom da greno. 26
Sed ni diris: Ni ne povas iri; se estos kun ni nia plej juna
frato, tiam ni iros; ĉar ni ne povas aperi antaŭ la vizaĝo de tiu
homo, se nia plej juna frato ne estos kun ni. 27 Tiam via sklavo
nia patro diris al ni: Vi scias, ke mia edzino naskis al mi du;
28 sed unu foriris de mi, kaj mi diris: Li estas disŝirita; kaj
mi ne vidis lin ĝis nun; 29 se vi ankaŭ ĉi tiun prenos de mi kaj
lin trafos malfeliĉo, tiam vi enirigos miajn grizajn harojn kun
malĝojo en Ŝeolon. 30 Kaj nun se mi venos al via sklavo mia patro
kaj ne estos kun ni la knabo, al kies animo estas alligita lia
animo, 31 tiam, ekvidinte, ke la knabo forestas, li mortos; kaj
viaj sklavoj enirigos la grizajn harojn de via sklavo nia patro
kun malĝojo en Ŝeolon. 32 Ĉar mi, via sklavo, garantiis por la
knabo antaŭ mia patro, dirante: Se mi ne revenigos lin al vi, mi
estos kulpa antaŭ mia patro por ĉiam. 33 Tial mi, via sklavo,
restu anstataŭ la knabo kiel sklavo ĉe mia sinjoro, sed la knabo
iru kun siaj fratoj. 34 Ĉar kiel mi iros al mia patro, se la
knabo ne estos kun mi? mi tiam vidus la malfeliĉon, kiu trafos
mian patron.

Ĉapitro 45

1 Tiam Jozef ne povis plu sin deteni antaŭ ĉiuj, kiuj staris
ĉirkaŭ li, kaj li ekkriis: Elirigu ĉiujn for de mi. Kaj neniu
restis ĉe li, kiam Jozef rekonigis sin al siaj fratoj. 2 Kaj li
laŭte ekploris, kaj aŭdis la Egiptoj, kaj aŭdis la domo de
Faraono. 3 Kaj Jozef diris al siaj fratoj: Mi estas Jozef; ĉu mia
patro vivas ankoraŭ? Sed liaj fratoj ne povis respondi al li, ĉar
ili konfuziĝis antaŭ li. 4 Kaj Jozef diris al siaj fratoj: Aliru
do al mi. Kaj ili aliris. Kaj li diris: Mi estas Jozef, via
frato, kiun vi vendis en Egiptujon. 5 Sed nun ne afliktiĝu, kaj
ne bedaŭru, ke vi vendis min ĉi tien; ĉar por la savo de via vivo
Dio sendis min antaŭ vi. 6 Ĉar nun jam du jarojn daŭras la
malsato en la lando, sed ankoraŭ dum kvin jaroj ne estos plugado
nek rikoltado. 7 Kaj Dio sendis min antaŭ vi, por vin restigi sur
la tero kaj por konservi vian vivon per granda savo. 8 Sciu do,
ne vi sendis min ĉi tien, sed Dio; kaj Li faris min patro al
Faraono, kaj sinjoro super lia tuta domo, kaj reganto super la
tuta Egipta lando. 9 Iru rapide al mia patro, kaj diru al li:
Tiele diris via filo Jozef: Dio faris min sinjoro super la tuta
Egiptujo; venu al mi, ne prokrastu. 10 Vi loĝos en la lando
Goŝen, kaj vi estos proksime de mi, vi kaj viaj filoj kaj la
filoj de viaj filoj, kaj viaj ŝafoj kaj viaj bovoj, kaj ĉio, kion
vi havas. 11 Kaj mi nutros vin tie, ĉar ankoraŭ kvin jarojn
daŭros la malsato; por ke ne mizeriĝu vi kaj via domo, kaj ĉio,
kion vi havas. 12 Kaj jen viaj okuloj nun vidas, kaj ankaŭ la
okuloj de mia frato Benjamen, ke mia buŝo parolas al vi. 13 Kaj
rakontu al mia patro pri mia tuta gloro en Egiptujo, kaj ĉion,
kion vi vidis; kaj rapide venigu mian patron ĉi tien. 14 Kaj li
ĵetis sin sur la kolon de sia frato Benjamen kaj ploris, kaj
Benjamen ploris sur lia kolo. 15 Kaj li kisis ĉiujn siajn fratojn
kaj ploris super ili. Poste liaj fratoj ekparolis kun li.

16 Kaj la famo venis en la domon de Faraono, ke venis la fratoj
de Jozef. Kaj tio plaĉis al Faraono kaj al liaj servantoj. 17 Kaj
Faraono diris al Jozef: Diru al viaj fratoj: Faru tion, ŝarĝu
viajn brutojn kaj iru en la landon Kanaanan; 18 kaj prenu vian
patron kaj viajn familiojn, kaj venu al mi; mi donos al vi ĉion
bonan en la Egipta lando, kaj vi manĝos la grasaĵon de la lando.
19 Kaj ordonu al ili jene: Prenu al vi el la Egipta lando
veturilojn por viaj infanoj kaj virinoj, kaj kunprenu vian patron
kaj venu. 20 Kaj ne tro zorgu pri viaj aĵoj; ĉar ĉio bona en la
Egipta lando estas al via dispono. 21 Kaj la filoj de Izrael
faris tiel. Kaj Jozef donis al ili veturilojn laŭ la ordono de
Faraono, kaj li donis al ili provizojn por la vojo. 22 Al ĉiuj li
donis novajn vestojn, sed al Benjamen li donis tricent arĝentajn
monerojn kaj kvin novajn vestojn. 23 Kaj por sia patro li sendis
dek azenojn, ŝarĝitajn per bonaĵo el Egiptujo, kaj dek azeninojn,
ŝarĝitajn per greno, pano, kaj manĝaĵo por lia patro por la vojo.
24 Kaj li forsendis siajn fratojn, kaj ili iris. Kaj li diris al
ili: Ne malpacu dum la vojo. 25 Kaj ili eliris el Egiptujo kaj
venis en la landon Kanaanan al sia patro Jakob. 26 Kaj ili
sciigis al li, dirante: Jozef vivas ankoraŭ, kaj li regas nun
super la tuta Egipta lando. Kaj lia koro konfuziĝis, ĉar li ne
kredis al ili. 27 Kaj ili rediris al li ĉiujn vortojn de Jozef,
kiujn li diris al ili; kaj li vidis la veturilojn, kiujn Jozef
sendis, por veturigi lin, kaj tiam la spirito de ilia patro Jakob
reviviĝis. 28 Kaj Izrael diris: Sufiĉas, ke mia filo Jozef
ankoraŭ vivas: mi iros kaj vidos lin, antaŭ ol mi mortos.

Ĉapitro 46

1 Izrael ekiris kun ĉio, kion li havis, kaj li venis en Beer-
Ŝeban, kaj li alportis oferojn al la Dio de sia patro Isaak. 2
Kaj Dio diris al Izrael en nokta vizio: Jakob! Jakob! Kaj tiu
diris: Jen mi estas. 3 Kaj Li diris: Mi estas Dio, la Dio de via
patro. Ne timu iri Egiptujon, ĉar Mi tie faros vin granda popolo.
4 Mi iros kun vi Egiptujon, kaj Mi ankaŭ revenigos vin; kaj Jozef
metos sian manon sur viajn okulojn. 5 Kaj Jakob leviĝis el Beer-
Ŝeba; kaj la filoj de Izrael ekveturigis sian patron Jakob kaj
siajn infanojn kaj siajn edzinojn sur la veturiloj, kiujn sendis
Faraono, por alveturigi lin. 6 Kaj ili prenis siajn brutojn, kaj
sian havon, kiun ili akiris en la lando Kanaana, kaj venis
Egiptujon, Jakob kaj lia tuta idaro kun li. 7 Siajn filojn kaj
nepojn, siajn filinojn kaj nepinojn, kaj sian tutan idaron li
venigis kun si en Egiptujon.

8 Jen estas la nomoj de la filoj de Izrael, kiuj venis Egiptujon:
Jakob kaj liaj filoj. La unuenaskito de Jabob, Ruben. 9 Kaj la
filoj de Ruben: Ĥanoĥ kaj Palu kaj Ĥecron kaj Karmi. 10 Kaj la
filoj de Simeon: Jemuel kaj Jamin kaj Ohad kaj Jaĥin kaj Coĥar,
kaj Ŝaul, filo de Kanaanidino. 11 Kaj la filoj de Levi: Gerŝon,
Kehat, kaj Merari. 12 Kaj la filoj de Jehuda: Er kaj Onan kaj
Ŝela kaj Perec kaj Zeraĥ; sed Er kaj Onan mortis en la lando
Kanaana. Kaj la filoj de Perec estis: Ĥecron kaj Ĥamul. 13 Kaj la
filoj de Isaĥar: Tola kaj Puva kaj Job kaj Ŝimron. 14 Kaj la
filoj de Zebulun: Sered kaj Elon kaj Jaĥleel. 15 Tio estas la
filoj de Lea, kiujn ŝi naskis al Jakob en Mezopotamio, kaj lia
filino Dina. La nombro de ĉiuj animoj de liaj filoj kaj filinoj
estis tridek tri. 16 Kaj la filoj de Gad: Cifjon kaj Ĥagi, Ŝuni
kaj Ecbon, Eri kaj Arod kaj Areli. 17 Kaj la filoj de Aŝer: Jimna
kaj Jiŝva kaj Jiŝvi kaj Beria, kaj Seraĥ, ilia fratino; kaj la
filoj de Beria: Ĥeber kaj Malkiel. 18 Tio estas la filoj de
Zilpa, kiun Laban donis al sia filino Lea; kaj ŝi naskis ilin al
Jakob, dek ses animojn. 19 La filoj de Raĥel, edzino de Jakob:
Jozef kaj Benjamen. 20 Kaj al Jozef en la lando Egipta naskiĝis
Manase kaj Efraim, kiujn naskis al li Asnat, filino de Poti-Fera,
pastro el On. 21 Kaj la filoj de Benjamen: Bela kaj Beĥer kaj
Aŝbel, Gera kaj Naaman, Eĥi kaj Roŝ, Mupim kaj Ĥupim kaj Ard. 22
Tio estas la filoj de Raĥel, kiuj naskiĝis al Jakob, kune dek
kvar animoj. 23 Kaj la filoj de Dan: Ĥuŝim. 24 Kaj la filoj de
Naftali: Jaĥceel kaj Guni kaj Jecer kaj Ŝilem. 25 Tio estas la
filoj de Bilha, kiun donis Laban al sia filino Raĥel; ŝi naskis
ilin al Jakob, kune sep animojn. 26 La nombro de ĉiuj animoj,
kiuj venis kun Jakob en Egiptujon, kiuj eliris el lia lumbo, krom
la edzinoj de la filoj de Jakob, estis sesdek ses. 27 Kaj la
filoj de Jozef, kiuj naskiĝis al li en Egiptujo, estis du animoj.
La nombro de ĉiuj animoj de la domo de Jakob, kiuj venis
Egiptujon, estis sepdek.

28 Jehudan li sendis antaŭ si al Jozef, por ke li informu lin
antaŭe pri Goŝen. Kaj ili venis en la landon Goŝen. 29 Kaj Jozef
jungis sian ĉaron kaj veturis renkonte al sia patro Izrael en la
landon Goŝen. Kaj kiam li ekvidis lin, li ĵetis sin sur lian
kolon kaj longe ploris sur lia kolo. 30 Kaj Izrael diris al
Jozef: Nun mi volonte mortos, vidinte vian vizaĝon, ĉar vi vivas
ankoraŭ. 31 Kaj Jozef diris al siaj fratoj kaj al la domo de sia
patro: Mi iros kaj rakontos al Faraono, kaj diros al li: Miaj
fratoj kaj la domo de mia patro, kiuj estis en la lando Kanaana,
venis al mi; 32 kaj tiuj homoj estas paŝtistoj, ĉar ili estas
brutedukistoj; kaj siajn malgrandajn kaj grandajn brutojn, kaj
ĉion, kion ili havas, ili kunportis. 33 Kaj se Faraono vin
alvokos, kaj diros: Kio estas via okupo? 34 tiam diru: Viaj
sklavoj estis brutedukistoj de nia juneco ĝis nun, kiel ni, tiel
ankaŭ niaj patroj; por ke vi enloĝiĝu en la lando Goŝen; ĉar ĉiu
paŝtisto estas abomenindaĵo por la Egiptoj.

Ĉapitro 47

1 Jozef venis kaj sciigis al Faraono, kaj diris: Mia patro kaj
miaj fratoj kaj iliaj malgrandaj kaj grandaj brutoj, kaj ĉio, kio
apartenas al ili, venis el la lando Kanaana, kaj nun ili estas en
la lando Goŝen. 2 Kaj el inter siaj fratoj li prenis kvin homojn
kaj starigis ilin antaŭ Faraono. 3 Kaj Faraono diris al liaj
fratoj: Kio estas via okupo? Kaj ili diris al Faraono: Viaj
sklavoj estas brutedukistoj, kiel ni, tiel ankaŭ niaj patroj. 4
Kaj ili diris al Faraono: Ni venis, por loĝi en la lando; ĉar ne
ekzistas paŝtaĵo por la brutoj de viaj sklavoj, ĉar forta estas
la malsato en la lando Kanaana; permesu do, ke viaj sklavoj loĝu
en la lando Goŝen. 5 Tiam Faraono diris al Jozef jene: Via patro
kaj viaj fratoj venis al vi; 6 la lando Egipta estas antaŭ vi; en
la plej bona loko de la lando loĝigu vian patron kaj viajn
fratojn; ili loĝu en la lando Goŝen; kaj se vi scias, ke estas
inter ili kapablaj homoj, faru ilin administrantoj de miaj
brutoj. 7 Kaj Jozef enkondukis sian patron Jakob kaj starigis lin
antaŭ Faraono; kaj Jakob benis Faraonon. 8 Faraono diris al
Jakob: Kian aĝon vi havas? 9 Kaj Jakob diris al Faraono: La
nombro de la jaroj de mia migrado estas cent tridek jaroj;
malmultaj kaj malbonaj estis la jaroj de mia vivo, kaj ili ne
atingis la nombron de la jaroj de la vivo de miaj patroj dum ilia
migrado. 10 Kaj Jakob benis Faraonon kaj foriris de Faraono. 11
Kaj Jozef enloĝigis sian patron kaj siajn fratojn, kaj donis al
ili posedaĵon en la Egipta lando, en la lando Rameses, kiel
Faraono ordonis. 12 Kaj Jozef havigis panon al sia patro kaj al
siaj fratoj kaj al la tuta domo de sia patro, laŭ la nombro de la
infanoj.

13 Ne estis pano sur la tuta tero, ĉar la malsato estis tre
forta; kaj senfortiĝis de la malsato la lando Egipta kaj la lando
Kanaana. 14 Kaj Jozef kolektis la tutan monon, kiu troviĝis en la
lando Egipta kaj en la lando Kanaana, pro la greno, kiun oni
aĉetadis; kaj Jozef enportis la tutan monon en la domon de
Faraono. 15 Kiam ne estis plu mono en la lando Egipta kaj en la
lando Kanaana, ĉiuj Egiptoj venis al Jozef, kaj diris: Donu al ni
panon; kial ni mortu antaŭ vi pro tio, ke ni jam ne havas monon?
16 Tiam Jozef diris: Donu viajn brutojn; kaj mi donos al vi panon
pro viaj brutoj, se vi jam ne havas monon. 17 Kaj ili alkondukis
siajn brutojn al Jozef; kaj Jozef donis al ili panon pro ĉevaloj,
ŝafoj, bovoj, kaj azenoj, kaj li provizadis al ili panon pro ĉiuj
iliaj brutoj en tiu jaro. 18 Kiam finiĝis tiu jaro, ili venis al
li en la dua jaro, kaj diris al li: Ni ne kaŝos antaŭ nia
sinjoro, ke monon ni jam ne havas, kaj la brutoj estas ĉe nia
sinjoro; nenio restis antaŭ nia sinjoro krom niaj korpoj kaj nia
tero; 19 kial ni pereu antaŭ viaj okuloj, ni kaj nia tero? aĉetu
nin kaj nian teron pro la pano, kaj ni kaj nia tero estu sklavoj
al Faraono; kaj donu semon, por ke ni vivu kaj ne mortu kaj la
tero ne dezertiĝu. 20 Kaj Jozef aĉetis la tutan Egiptan teron por
Faraono; ĉar la Egiptoj vendis ĉiu sian kampon, ĉar forte premis
ilin la malsato. Kaj la tero fariĝis propraĵo de Faraono. 21 Kaj
la popolon li transirigis en la urbojn, de unu fino de Egiptujo
ĝis la alia. 22 Nur la teron de la pastroj li ne aĉetis; ĉar la
pastroj havis parton, difinitan de Faraono, kaj ili manĝadis sian
parton, kiun donis al ili Faraono, tial ili ne vendis sian teron.
23 Kaj Jozef diris al la popolo: Jen mi aĉetis vin hodiaŭ kaj
vian teron por Faraono; jen mi donas al vi semon, kaj prisemu la
teron. 24 Kaj kiam vi havos rikolton, vi donos kvinonon al
Faraono, kaj kvar partoj apartenos al vi, por prisemi la kampon
kaj por manĝi, por vi, por ĉio, kio estas en viaj domoj, kaj por
viaj infanoj. 25 Kaj ili diris: Vi konservis nian vivon; ni akiru
favoron de nia sinjoro, kaj ni estu sklavoj al Faraono. 26 Kaj
Jozef faris ĝin leĝo ĝis la hodiaŭa tago: de la tero Egipta
kvinono de la produktoj apartenas al Faraono. Nur la tero de la
pastroj ne fariĝis propraĵo de Faraono. 27 Kaj Izrael ekloĝis en
la lando Egipta, en la lando Goŝen; kaj ili posedis ĝin kaj
fruktis kaj multiĝis forte.

28 Kaj Jakob vivis en la lando Egipta dek sep jarojn. Kaj la
daŭro de la vivo de Jakob estis cent kvardek sep jaroj. 29 Kiam
alproksimiĝis la tempo, kiam Izrael devis morti, li alvokis sian
filon Jozef, kaj diris al li: Se mi akiris vian favoron, metu
vian manon sub mian femuron kaj faru al mi favorkoraĵon kaj
fidelaĵon, ne enterigu min en Egiptujo; 30 sed mi kuŝu kun miaj
patroj; elportu min el Egiptujo kaj entombigu min en ilia
tombujo. Kaj tiu diris: Mi faros, kiel vi diris. 31 Kaj li diris:
Ĵuru al mi. Kaj tiu ĵuris. Kaj Izrael adorkliniĝis sur la kapa
parto de la lito.

Ĉapitro 48

1 Post tiuj okazintaĵoj oni sciigis al Jozef: Jen, via patro
estas malsana. Kaj li prenis kun si siajn du filojn, Manase kaj
Efraim. 2 Kaj oni sciigis al Jakob, dirante: Jen via filo Jozef
venas al vi. Tiam Izrael streĉis siajn fortojn kaj sidiĝis sur la
lito. 3 Kaj Jakob diris al Jozef: Dio la Plejpotenca aperis al mi
en Luz, en la lando Kanaana, kaj benis min. 4 Kaj Li diris al mi:
Mi fruktigos vin kaj multigos vin kaj faros vin amaso da popoloj,
kaj Mi donos ĉi tiun landon al via idaro post vi kiel eternan
posedaĵon. 5 Kaj nun viaj du filoj, kiuj naskiĝis al vi en la
lando Egipta antaŭ mia alveno al vi en Egiptujon, estas miaj;
Efraim kaj Manase estu al mi, kiel Ruben kaj Simeon. 6 Sed viaj
infanoj, kiuj naskiĝos al vi post ili, estu viaj; per la nomo de
siaj fratoj ili estos nomataj en sia hereda parto. 7 Kiam mi
venis el Mezopotamio, mortis ĉe mi Raĥel en la lando Kanaana, dum
la vojo, kiam restis ankoraŭ iom da tero ĝis Efrata; kaj mi
enterigis ŝin tie sur la vojo al Efrata, kiu estas nomata ankaŭ
Bet-Leĥem. 8 Kaj Izrael ekvidis la filojn de Jozef, kaj diris:
Kiuj estas ĉi tiuj? 9 Kaj Jozef diris al sia patro: Ili estas
miaj filoj, kiujn donis al mi Dio ĉi tie. Kaj tiu diris:
Alkonduku ilin al mi, kaj mi benos ilin. 10 La okuloj de Izrael
malfortiĝis de maljuneco, li ne povis bone vidi. Jozef alkondukis
ilin al li, kaj li kisis ilin kaj ĉirkaŭprenis ilin. 11 Kaj
Izrael diris al Jozef: Vidi vian vizaĝon mi ne esperis, kaj jen
Dio vidigis al mi eĉ vian idaron. 12 Kaj Jozef forigis ilin de
liaj genuoj, kaj kliniĝis antaŭ li vizaĝaltere. 13 Kaj Jozef
prenis ambaŭ, Efraimon per sia dekstra mano, kontraŭ la
maldekstra de Izrael, kaj Manasen per sia maldekstra mano,
kontraŭ la dekstra de Izrael, kaj alkondukis ilin al li. 14 Sed
Izrael etendis sian dekstran manon kaj metis ĝin sur la kapon de
Efraim, kvankam li estis la pli juna, kaj sian maldekstran sur la
kapon de Manase; li intence tiel faris per siaj manoj, ĉar Manase
estis la unuenaskito. 15 Kaj li benis Jozefon, kaj diris: Dio,
antaŭ kiu iradis miaj patroj Abraham kaj Isaak, Dio, kiu paŝtis
min de mia naskiĝo ĝis la nuna tago, 16 la anĝelo, kiu savis min
de ĉia malbono--Li benu la knabojn; oni nomu ilin per mia nomo
kaj per la nomo de miaj patroj Abraham kaj Isaak, kaj ili kresku
kaj multiĝu sur la tero. 17 Jozef vidis, ke lia patro metis sian
dekstran manon sur la kapon de Efraim, kaj tio ne plaĉis al li;
kaj li prenis la manon de sia patro, por deturni ĝin de la kapo
de Efraim sur la kapon de Manase. 18 Kaj Jozef diris al sia
patro: Ne tiel, mia patro, ĉar ĉi tiu estas la unuenaskito; metu
vian dekstran manon sur lian kapon. 19 Sed lia patro rifuzis, kaj
diris: Mi scias, mia filo, mi scias; li ankaŭ fariĝos popolo kaj
li ankaŭ fariĝos granda, sed lia pli juna frato estos pli granda
ol li, kaj lia idaro estos multenombra inter la popoloj. 20 Kaj
li benis ilin en tiu tago, dirante: Per vi benados Izrael,
dirante: Dio vin faru kiel Efraim kaj Manase. Kaj li metis
Efraimon antaŭ Manase. 21 Kaj Izrael diris al Jozef: Jen mi
mortas; kaj Dio estos kun vi kaj revenigos vin en la landon de
viaj patroj. 22 Kaj mi donas al vi unu pecon da lando preferece
antaŭ viaj fratoj, kiun mi prenis el la manoj de la Amoridoj per
mia glavo kaj pafarko.

Ĉapitro 49

1 Kaj Jakob alvokis siajn filojn, kaj diris: Kolektiĝu, kaj mi
sciigos al vi, kio fariĝos al vi en la tempo venonta.

2    Kunvenu kaj aŭskultu, filoj de Jakob,
     Kaj aŭskultu Izraelon, vian patron.

3    Ruben, vi estas mia unuenaskito,
     Mia forto kaj komenco de mia vireco,
     Supro de digno kaj supro de potenco;
4    Rapidema kiel akvo, vi ne staros plej alte,
     Ĉar vi supreniris sur la liton de via patro;
     Tiam vi malhonoris mian liton per la supreniro.

5    Simeon kaj Levi, fratoj;
     Iloj kruelaj estas viaj glavoj,
6    En ilian konsilon mia animo ne iru,
     Al ilia kunveno ne aliĝu mia honoro;
     Ĉar en sia kolero ili mortigis viron
     Kaj pro sia kaprico ili kripligis bovon.
7    Malbenita estu ilia kolero, ĉar ĝi estas forta,
     Kaj ilia furiozo, ĉar ĝi estas kruela.
     Mi dividos ilin en Jakob,
     Kaj mi disĵetos ilin en Izrael.

8    Jehuda, vin laŭdos viaj fratoj;
     Via mano estas sur la nuko de viaj malamikoj;
     Kliniĝos antaŭ vi la filoj de via patro.
9    Juna leono estas Jehuda;
     De ĉasakiro, mia filo, vi leviĝis.
     Li genuiĝis, kuŝiĝis kiel leono kaj kiel leonino;
     Kiu lin levos?
10   Ne forpreniĝos sceptro de Jehuda,
     Nek regbastono de inter liaj piedoj,
     Ĝis venos paco
     Kaj al li humiliĝos la popoloj.
11   Li alligas al la vinbertrunko sian azenidon
     Kaj al la delikata vinberbranĉo la filon de sia azenino;
     Li lavas en vino sian veston
     Kaj en sango de vinberoj sian mantelon.
12   Liaj okuloj estas ruĝaj de vino
     Kaj la dentoj blankaj de lakto.

13   Zebulun loĝos ĉe la bordo de maro,
     Ĉe albordiĝejo de ŝipoj,
     Kaj lia limo atingos Cidonon.

14   Isaĥar estas fortosta azeno;
     Li kuŝos inter la baraĵoj.
15   Kaj li vidis, ke ripozo estas bona
     Kaj la tero estas agrabla;
     Kaj li klinis sian ŝultron por portado
     Kaj fariĝis laboristo por tributo.

16   Dan juĝos sian popolon,
     Kiel unu el la triboj de Izrael.
17   Dan estos serpento ĉe la vojo,
     Cerasto ĉe la irejo,
     Mordanto de kalkano de ĉevalo,
     Ke ĝia rajdanto falas malantaŭen.
18   Vian helpon mi esperas, ho Eternulo.

19   Gadon premos amaso,
     Sed li repremos ĝin je la kalkano.

20   Ĉe Aŝer estas grasa lia pano,
     Kaj li liverados frandaĵojn al reĝoj.

21   Naftali estas belkura cervo;
     Li donas belajn parolojn.

22   Fruktoporta arbo estas Jozef,
     Fruktoporta arbo super fonto;
     La branĉoj etendiĝis super la muron.
23   Ĉagrenis lin pafistoj
     Kaj pafis kaj malamikis kontraŭ li;
24   Sed forta restis lia pafarko
     Kaj elastaj estas liaj brakoj,
     Per la manoj de la Potenculo de Jakob,
     Per la Paŝtisto, la Roko de Izrael.
25   La Dio de via patro donos al vi helpon,
     La Plejpotenculo benos vin
     Per benoj de la ĉielo supre,
     Per benoj de la abismo, kiu kuŝas malsupre,
     Per benoj de la mamoj kaj de la utero.
26   La benoj de via patro estas pli fortaj,
     Ol la benoj de miaj gepatroj,
     Ĝis la limo de la eternaj altaĵoj.
     Ili estu sur la kapo de Jozef
     Kaj sur la verto de la elektito inter liaj fratoj.

27   Benjamen estas lupo karnoŝira;
     Matene li manĝos ĉasakiron,
     Kaj vespere li dividos rabaĵon.

28 Tio estas ĉiuj dek du triboj de Izrael; kaj tio estas, kion
diris al ili ilia patro; kaj li benis ilin, ĉiun per aparta beno
li benis. 29 Kaj li ordonis al ili, kaj diris al ili: Mi
alkolektiĝas al mia popolo; enterigu min apud miaj patroj en la
kaverno, kiu troviĝas sur la kampo de Efron la Ĥetido, 30 en la
duobla kampa kaverno, kiu troviĝas antaŭ Mamre en la lando
Kanaana kaj kiun Abraham aĉetis kune kun la kampo de Efron la
Ĥetido kiel tomban posedaĵon. 31 Tie oni enterigis Abrahamon kaj
lian edzinon Sara, tie oni enterigis Isaakon kaj lian edzinon
Rebeka, kaj tie mi enterigis Lean, 32 sur la kampo kaj en la
kaverno sur ĝi, kiuj estas aĉetitaj de el la filoj de Ĥet. 33 Kaj
Jakob finis la ordonadon al siaj filoj, kaj li kunigis siajn
piedojn sur la lito, kaj mortis kaj alkolektiĝis al sia popolo.

Ĉapitro 50

1 Tiam Jozef ĵetis sin sur la vizaĝon de sia patro, kaj ploris
super li kaj kisis lin. 2 Kaj Jozef ordonis al siaj servantoj
kuracistoj, balzami lian patron; kaj la kuracistoj balzamis
Izraelon. 3 Kaj pasis super li kvardek tagoj; ĉar tiel longe
daŭras la tagoj de balzamado. Kaj la Egiptoj ploris pri li sepdek
tagojn.

4 Kiam pasis la tagoj de lia priplorado, Jozef ekparolis al la
domanoj de Faraono, dirante: Se mi akiris vian favoron, diru al
Faraono jene: 5 Mia patro ĵurigis min, dirante: Jen mi mortas; en
mia tombo, kiun mi elfosis al mi en la lando Kanaana, tie vi min
enterigu. Nun mi volus iri, enterigi mian patron, kaj reveni. 6
Kaj Faraono diris: Iru kaj enterigu vian patron, kiel li ĵurigis
vin. 7 Kaj Jozef iris, por enterigi sian patron; kaj kun li iris
ĉiuj servantoj de Faraono, la ĉefoj de lia domo kaj ĉiuj ĉefoj de
la lando Egipta, 8 kaj la tuta domo de Jozef, kaj liaj fratoj kaj
la domo de lia patro; nur siajn infanojn kaj siajn malgrandajn
kaj grandajn brutojn ili restigis en la lando Goŝen. 9 Kun ili
iris ankaŭ ĉaroj kaj rajdantoj; kaj la anaro estis tre granda. 10
Ili venis al la placo Atad, kiu estas transe de Jordan, kaj ili
faris tie grandan kaj fortan priploradon; kaj li funebris pri sia
patro dum sep tagoj. 11 Kiam la loĝantoj de la lando Kanaana
vidis la funebron sur la placo Atad, ili diris: Ĝi estas granda
funebro ĉe la Egiptoj; tial la loko ricevis la nomon Abel-
Micraim. Ĝi estas transe de Jordan. 12 Kaj liaj infanoj faris kun
li, kiel li ordonis al ili. 13 Kaj liaj filoj forportis lin en la
landon Kanaanan, kaj enterigis lin en la kampa duobla kaverno,
kiun Abraham aĉetis kune kun la kampo kiel tomban posedaĵon de el
Efron la Ĥetido, antaŭ Mamre.

14 Kaj Jozef revenis Egiptujon, li kaj liaj fratoj, kaj ĉiuj,
kiuj iris kun li, por enterigi lian patron, post kiam ili
enterigis lian patron. 15 Kiam la fratoj de Jozef vidis, ke ilia
patro mortis, ili diris: Eble Jozef ekmalamos nin, kaj repagos al
ni pro la tuta malbono, kiun ni faris al li? 16 Tial ili sendis
al Jozef, por diri al li: Via patro ordonis antaŭ sia morto jene:
17 Tiel diru al Jozef: Mi petas vin, pardonu la kulpon de viaj
fratoj kaj ilian pekon, ĉar ili faris al vi malbonon. Nun pardonu
do la kulpon de la sklavoj de la Dio de via patro. Kaj Jozef
ploris, kiam ili parolis al li. 18 Kaj iris liaj fratoj mem kaj
ĵetis sin teren antaŭ li, kaj diris: Jen ni estas sklavoj al vi.
19 Sed Jozef diris al ili: Ne timu; ĉar ĉu mi estas anstataŭ Dio?
20 Vi intencis fari al mi malbonon; sed Dio aranĝis de tio bonon,
por fari tiel, kiel nun estas, por konservi la vivon de multe da
homoj. 21 Kaj nun ne timu; mi nutros vin kaj viajn infanojn. Kaj
li konsolis ilin kaj parolis al ili kore.

22 Kaj Jozef loĝis en Egiptujo, li kaj la domo de lia patro; kaj
Jozef vivis cent dek jarojn. 23 Kaj Jozef vidis ĉe Efraim
infanojn ĝis la tria generacio; ankaŭ la infanoj de Maĥir, filo
de Manase, naskiĝis sur la genuoj de Jozef. 24 Kaj Jozef diris al
siaj fratoj: Mi mortas, sed Dio rememoros vin, kaj elkondukos vin
el ĉi tiu lando en la landon, pri kiu Li ĵuris al Abraham, Isaak,
kaj Jakob. 25 Kaj Jozef ĵurigis la filojn de Izrael, dirante:
Kiam Dio rememoros vin, tiam elportu miajn ostojn el ĉi tie. 26
Kaj Jozef mortis en la aĝo de cent dek jaroj; kaj oni balzamis
lin kaj metis lin en ĉerkon en Egiptujo.