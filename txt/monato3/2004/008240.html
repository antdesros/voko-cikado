<?xml version="1.0" encoding="utf-8"?>
<html xml:lang="eo" lang="eo" xmlns="http://www.w3.org/1999/xhtml"><head><title>Horon da legado, vivon da pripensado</title><meta http-equiv="Content-Type" content="text/html; charset=utf-8"/><meta name="description" content="Horon da legado, vivon da pripensado"/><meta name="keywords" content=""/><link rel="stylesheet" href="http://www.esperanto.be/fel.css" type="text/css"/><link rel="icon" type="image/ico" href="http://www.esperanto.be/fel/gif/m.ico"/></head><body><div style="text-align:right"><img src="../gif/monato3.gif" alt="MONATO" width="129" height="40"/></div> <h3>Libroj</h3>   <h2>Horon da legado, vivon da pripensado</h2> <p>La kovrilo de la libro, el fortika kartono, montras iun griz-brunan montaran pejzaĝon. En suba angulo iu nebula figuro staras ĉe la komenco de vojo. Tiun vojon la leganto ankaŭ devas fari, komencante per legado sed daŭrigante ĝin dumvive en la menso.</p> <p>La libro entenas dek fabelojn, rakontojn moralajn, kiuj pritraktas la esencon de la vivo. Ili temas pri tiaj demandoj, kiel: Kio estas vera ofero, la esenco de la homa estaĵo, honora laboro, homa doloro; aŭ ankaŭ: Kio pli gravas: materia aŭ spirita valoro; kaj krome temoj, kiel la sinsekvo de generacioj, respekto al vivosaĝo, perforto kaj prizorgo.</p> <p>Ĉiu rakonto estas ilustrita per tipe „orientaj” desegnaĵoj. Tipa ankaŭ estas la mencio de grava pripensiga frazo el la rakonto, komence de ĉiu rakonto.</p> <p>La lingvaĵo estas simpla – malabundas longaj frazoj kaj malfacilaj vortoj – sed gramatike ne senmakula. La kompostado estas sufiĉe grandlitera. Tial la libro aspektas iom infaneca. Tio same validas por la rakontoj mem, kvankam la temoj ankaŭ povas instigi plenkreskulojn al meditado.</p> <div style="text-align:right">Guido <span class="mm">VAN</span> D<span class="mm">AMME</span></div> <h6 class="bib">Watanabe Aiko: Fabeloj el la Budhisma Literaturo. Tradukis Yamaguti Sin'iti. Serio: Budhisma Biblioteko n-ro 2. Eld. Japana Budhana Ligo Esperantista, s.l., 2002. 158 paĝoj broŝuritaj. ISBN 4-901651-01-3.</h6>   <h6 class="bib">Por mendi, vi krozu al <a href="http://www.esperanto.be/cgi-bin/mal/Web_store/web_storeie.cgi?keywords=fabeloj budhisma">la Retbutiko</a>.
      </h6><hr/><table class="fina" width="100%" summary=""><tr><td><a href="../index.html">Indekso</a></td></tr><tr><td><a href="../mon/abonilo.html">Aboni al MONATO</a></td></tr><tr><td><a href="../skribittt.html">Flandra Esperanto-Ligo (FEL)</a></td></tr><tr><td>Lasta adapto de tiu ĉi paĝo: marto 2004</td></tr></table></body></html>