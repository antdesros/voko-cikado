<?xml version="1.0" encoding="utf-8"?>
<html xml:lang="eo" lang="eo" xmlns="http://www.w3.org/1999/xhtml"><head><title>Plej malforta futbalnacio</title><meta http-equiv="Content-Type" content="text/html; charset=utf-8"/><meta name="description" content="Plej malforta futbalnacio"/><meta name="keywords" content="futbalo"/><link rel="stylesheet" href="http://www.esperanto.be/fel.css" type="text/css"/><link rel="icon" type="image/ico" href="http://www.esperanto.be/fel/gif/m.ico"/></head><body><div style="text-align:right"><img src="../gif/monato3.gif" alt="MONATO" width="129" height="40"/></div> <h3>Sporto</h3>    <h3 class="tem">FUTBALO</h3> <h2>Plej malforta futbalnacio</h2> <p>Dum junio okazis en Portugalio la tria plej granda sporta evento de la tuta mondo, nome la eŭropa ĉampionado de futbalo, kiu okazas ĉiun kvaran jaron. Malgraŭ diversaj modaj sportoj, futbalo restas tutmonde la plej populara.</p> <p>La futbala asocio FIFA regule aktualigas sian rangliston kaj du lastajn lokojn (202an kaj 203an) okupas du etaj ŝtatoj Butano (30 000 loĝantoj) kaj Montserato (5000 loĝantoj). Kiam estis propono al la du ŝtatoj ludi oficialan matĉon por difini la plej malfortan teamon de la mondo, ambaŭ flankoj konsentis. Pri tiu ludo reĝisoro Johan Kramer faris dokumentan filmon <i>The other final</i> (La alia finalo). La matĉo okazis la 30an de junio 2002 – samtage kun la „granda” finalo inter Germanio kaj Brazilo en Japanio dum la lasta mondĉampionado, kiun spektis ĉirkaŭ kvar miliardoj da homoj tutmonde.</p> <p>Sed la sporto ne estas la plej grava parto de ĉi tiu filmo. La bela aspekto estas kiel du tre diversaj kulturoj estas kunigitaj per ilia sama amo al la sporto. Futbalo ricevas imagon de universala religio, kiu forigas ĉiujn diversaĵojn, kverelojn kaj barojn. Samtempe spektantoj ekscias multon pri la ĉiutaga vivo de la budhisma reĝlando Butano kaj de la karibia insulo Montserato. Dum la tuta filmo daŭre aperas blanka pilko kiel speco de sporta packolombo. Sed ankaŭ ne mankas humuraĵoj, kiam ekzemple butanaj monaĥoj preĝas por bona rezulto aŭ kiam futbalistoj de la insulo ne povas trejniĝi dum duona horo, ĉar ilia sola pilko malaperis en la arbustoj.</p> <p>Sed la humuro ĉiam restas milda, ĝi ne primokas la limigitajn eblecojn, per kiuj la du nacioj provas realigi siajn futbalrevojn. Preskaŭ duaranga estis la rezulto: ĉeeste de 25 000 spektantoj Butano venkis 4:0 kontraŭ la insulanoj.</p> <div style="text-align:right">Marko Naoki L<span class="mm">INS</span></div>  <hr/><table class="fina" width="100%" summary=""><tr><td><a href="../index.html">Indekso</a></td></tr><tr><td><a href="../mon/abonilo.php">Aboni al MONATO</a></td></tr><tr><td><a href="../skribittt.html">Flandra Esperanto-Ligo (FEL)</a></td></tr><tr><td>Lasta adapto de tiu ĉi paĝo: julio 2004</td></tr></table></body></html>