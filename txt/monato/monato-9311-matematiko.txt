From soc.culture.esperanto Mon Nov  1 11:48:58 1993
From: 100272.1601@compuserve.COM (Flandra Esperanto-Ligo)
Date: 30 Oct 93 17:37:03 GMT
Newsgroups: soc.culture.esperanto
Subject: provteksto el Monato

= Laux sugesto de kelkaj, la internacia magazino Monato publikigos per la
= reto cxiumonate du artikolojn. Jen artikolo el la novembra numero.
= Por pliaj informoj pri Monato skribu al 100272.1601@compuserve.com.
=========================================================================

MATEMATIKO

Nova gaela numerala sistemo 

La monata fakrevuo Gluais ("Gloso") en la gaela, temanta pri
leksikografio kaj vortaroj, eldonata en Belfasto, Nord-Irlando, kutime
publikigas artikolojn en la du cxefaj variantoj de tiu kelta lingvo,
nome irlanda kaj skotgaela. Gxi iom unike kvazaux traktas la du
idiomojn kiel unu lingvon. Tio multe vastigas la kampon de gaela
filologio, kaj firme enkadrigas tiun neglektitan lingvon en la
gxeneralan euxropan kulturon.

Gluais antaux nelonge havis interesan artikolon pri nova numerala
sistemo por la skotgaela lingvo. La parolataj keltaj lingvoj uzas, en
numerado post dek naux, ne la decimalan sistemon, sed la pli antikvan
bazitan sur la nombro dudek. Spuroj de tiu malnova sistemo trovigxas
ankoraux en kelkaj nekeltaj euxropaj lingvoj, ekzemple en la franca kaj
dana, kaj en biblia angla.

Dudeksistema kalkulado estigas ege longajn kaj komplikajn nombrojn: 77
igxas "tri dudekoj kaj dek sep", 283 igxas "ducent kvar dudekoj kaj
tri". Grandaj ordaj numeraloj estas ecx pli timigaj; ekzemple 149a
farigxas en gaela "la nauxa post la sep dudekoj", kaj tiel plu.
Lernejanoj ofte trovas tiajn numeralojn tre malfacilaj, precipe en
aritmetika kalkulado.

Ekde longe en Irlando oni uzadas en la lernejoj, kaj cxie en la normala
vivo, multe pli facilan decimalan sistemon, similan al tiuj de la greka
kaj de la latinidaj lingvoj. En 1914, estis proponita al la Gaela
Akademio en Skotlando, similan decimalan sistemon, sed gxi neniam estis
akceptita. Nun la skotoj edukadaj instancoj enkondukas sistemon, kiu
estas kvazaux kompromiso inter tiu el 1914 kaj la moderna irlanda.
Pluraj skotaj verkistoj kaj aliaj uzantoj kontrauxstaras la enkondukon
de tiu cxi nova metodo, sed edukistoj argumentas, ke la antikva ne plu
tauxgas por instrui matematikon en komputila epoko. Tamen, en la
parolata lingvo, kaj en nematematikaj situacioj kaj kuntekstoj, uzigxos
la tradicia sistemo.

Garbhan MACAOIDH
