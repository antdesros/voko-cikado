<?xml version="1.0" encoding="utf-8"?>
<html xml:lang="eo" lang="eo" xmlns="http://www.w3.org/1999/xhtml"><head><title>Strikon oleumi</title><meta http-equiv="Content-Type" content="text/html; charset=utf-8"/><meta name="description" content="Strikon oleumi"/><meta name="keywords" content="Niĝerio, striko, nafto"/><link rel="stylesheet" href="http://www.esperanto.be/fel.css" type="text/css"/><link rel="icon" type="image/ico" href="http://www.esperanto.be/fel/gif/m.ico"/></head><body><div style="text-align:right"><img src="../gif/monato3.gif" alt="MONATO" width="129" height="40"/></div> <h3>Politiko</h3>    <h3 class="tem">NIĜERIO</h3> <h2>Strikon oleumi</h2> <p>Okazis nacia striko en Niĝerio pro la plialtigo de la prezo de benzino. La registaro, ricevinte de la Niĝeria Laborkongreso (NLC) 14-tagan averton pri la striko, rifuzis dialogi kaj renversi la decidon pri la prezaltigo.</p> <p>Ekde 1999 la registaro jam ok fojojn plialtigis la prezon de benzino kaj jam kvinfoje okazis strikoj. Ironie, ĉar Niĝerio estas la sesa plej granda nafto-produktanto en la mondo kaj ĉiutage produktas pli ol 1,4 milionojn da bareloj. El nafto venas 90 % de la landa enspezo. Prezoj de ĉiuj aliaj varoj estas ligitaj al la prezo de nafto, kio malfaciligas la vivon de ordinaraj niĝerianoj: kiam plialtiĝas la nafto-prezoj, plialtiĝas ĉiuj prezoj.</p> <h3>Vivkondiĉoj</h3> <p>Aliajn problemojn kaŭzas la militoj en la nafto-regionoj de Niĝerio. Lokaj grupoj kontraŭas la esploradon kaj ekspluatadon fare de internaciaj kompanioj kaj de la niĝeria registaro. Pro la militoj miloj jam mortis en regionoj, kie – malgraŭ la profitoj akiritaj pro nafto – vivkondiĉoj apenaŭ pliboniĝis.</p> <p>Kvankam Niĝerio estas demokratio, multaj opinias, ke ĝi restas diktatoreco pro la sinteno de la ŝtatestro, generalo Olusegun Obasanjo. La parlamento, konsistanta pli ol 90-procente el la prezidanta Popola Demokratia Partio, aŭtomate aprobas kion la prezidanto deziras. Ekzemple, la parlamento lastatempe subtenis leĝproponon por nuligi la Niĝerian Laborkongreson.</p> <div style="text-align:right">Prince Henry O<span class="mm">GUINYE</span></div> <hr/><table class="fina" width="100%" summary=""><tr><td><a href="../index.html">Indekso</a></td></tr><tr><td><a href="../mon/abonilo.php">Aboni al MONATO</a></td></tr><tr><td><a href="../skribittt.html">Flandra Esperanto-Ligo (FEL)</a></td></tr><tr><td>Lasta adapto de tiu ĉi paĝo: novembro 2004</td></tr></table></body></html>