<?xml version="1.0" encoding="utf-8"?>
<html xml:lang="eo" lang="eo" xmlns="http://www.w3.org/1999/xhtml"><head><title>Tekokomputilo vundas scienciston</title><meta http-equiv="Content-Type" content="text/html; charset=utf-8"/><meta name="description" content="Tekokomputilo vundas scienciston"/><meta name="keywords" content="tekokomputilo"/><link rel="stylesheet" href="http://www.esperanto.be/fel.css" type="text/css"/><link rel="icon" type="image/ico" href="http://www.esperanto.be/fel/gif/m.ico"/></head><body><div style="text-align:right"><img src="../gif/monato3.gif" alt="MONATO" width="129" height="40"/></div> <h3>Komputado</h3>    <h3 class="tem">APARATARO</h3> <h2>Tekokomputilo vundas scienciston</h2> <p>Laŭ letero aperinta en la brita medicina periodaĵo <i>Lancet</i>, 50-jara sciencisto en Svedio suferis brulvundon ĉe siaj peniso kaj skroto pro uzado de tekokomputilo. Li laboris hejme dum unu horo pri raporto, sidante en brakseĝo kun la komputilo sur la sino, plene vestite kun kalsoneto kaj pantalono. Laborante, li rimarkis varmon ĉe la femuroj, pro kiu li movetis la aparaton de tempo al tempo, sed la damaĝon al siaj generiloj li rimarkis nur la sekvan tagon, kiam komencis aperi doloraj vezikoj, kiuj poste infektiĝis.</p> <p>Laŭdire la tekokomputilo estis de la firmao <i>Dell</i>, sed la problemo de alta energikonsumo, kun sekvaj eligo de varmo kaj mallonga funkciado per akumulatoro, ekzistas ĝenerale ĉe modernaj komputiloj. Certagrade kulpas kompleksaj programoj, kiuj postulas por sia funkciado multe da komputaj rimedoj.</p> <p>La varmo eligata de komputilo povas damaĝi ne nur homan haŭton. Alia uzanto de tekokomputilo – hazarde ankaŭ ĉi-foje rolis modelo de <i>Dell</i> – raportis, ke la forta varmo de la aparato kaŭzis disfendon de la vitra tablo, sur kiu ĝi staris.</p> <p>Kiam tiuspecaj porteblaj komputiloj unue aperis, la vendistoj nomis ilin „sursinaj komputiloj” (<i>laptop</i> en la angla). Jam de kelkaj jaroj la vendistoj ne uzas tiun terminon. Ĉi tiu okazo montras unu motivon por tio.</p> <div style="text-align:right">Edmund G<span class="mm">RIMLEY</span> E<span class="mm">VANS</span></div> <hr/><table class="fina" width="100%" summary=""><tr><td><a href="../index.html">Indekso</a></td></tr><tr><td><a href="../mon/abonilo.php">Aboni al MONATO</a></td></tr><tr><td><a href="../skribittt.html">Flandra Esperanto-Ligo (FEL)</a></td></tr><tr><td>Lasta adapto de tiu ĉi paĝo: julio 2003</td></tr></table></body></html>