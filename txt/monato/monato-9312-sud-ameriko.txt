From soc.culture.esperanto Tue Dec  7 11:49:50 1993
From: 100272.1601@compuserve.COM (Flandra Esperanto-Ligo)
Date: 4 Dec 93 14:48:26 GMT
Newsgroups: soc.culture.esperanto
Subject: provteksto el Monato

= Laux sugesto de kelkaj, la internacia magazino Monato publikigos per la
= reto cxiumonate du tekstojn. Jen artikolo el la decembra numero.
= Por pliaj informoj pri Monato skribu al 100272.1601@compuserve.com.
=========================================================================

SUD-AMERIKO

Auxdigxas komuna vocxo

La kuba prezidanto Fidel Castro kunportis al la tria pintkunsido de
sxtatestroj okazinta en Salvador de Bahi'a, Brazilo, firman mesagxon:
Kial Sud-Ameriko ne rolas pli aktive en Unuigxintaj Nacioj (UN)?

Kvankam la fina deklaro de la kunsido ne respondas la demandon,
evidentigxis, ke multaj sektoroj en tiu mondregiono pli kaj pli
demandas la samon.

Dum la lastaj jaroj la Sekureca Konsilio de UN kun Usono cxekape diktas
la sekvendan aglinion de tiu internacia organo, ecx pri aferoj ne
preskribitaj en la cxarto de UN por la Sekureca Konsilio.

La faktoj demonstras, ke la mondon regas la grandaj potencoj, kiuj
cxiam pli emas rezolucii per pordofermitaj kontaktoj kaj ecx ne
adekvate informas pri sia agado. Pri tio la gxenerala asembleo de UN
restas kiel unu plia spektanto neniopova. Siaflanke, Sud-Ameriko restas
for, malgraux tio, ke gxi havas 400 milionojn da logxantoj. Gxi ne
posedas ecx unu konstantan reprezentanton en la Sekureca Konsilio. La
nunaj tempoj postulas sxangxojn. Se vere oni alstrebas pli justan
mondordon, antauxkondicxo nepra estas transformi la nunan strukturon de
UN. Sud-Ameriko kiel parto de la tria mondo ne plu restu margxene. Same
validas por Afriko. Se ne eblas multon sxangxi pro evidentaj motivoj
kaj plej diversaj interesoj, almenaux oni konsideru la rajton de la
malricxaj mondregionoj havi reprezentanton en organo, kiu decidas
gravajn problemojn de la nuna vivo.

Jen mesagxo portita de Kubo al Brazilo okaze de la sxtatestra
renkontigxo. Cetere, la fina deklaro tie naskigxinta estas pozitiva
signo de sud-amerika sento komuna, malgraux la diferencoj.

Maritza GUTIE'RREZ
