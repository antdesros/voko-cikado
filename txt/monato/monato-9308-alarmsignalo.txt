From soc.culture.esperanto Wed Jul 21 12:11:28 1993
From: 100272.1601@compuserve.COM (Flandra Esperanto-Ligo)
Date: 20 Jul 93 17:13:25 GMT
Newsgroups: soc.culture.esperanto
Subject: provteksto el Monato

= Laux sugesto de kelkaj, la internacia magazino Monato publikigos per la
= reto cxiumonate du artikolojn. Jen artikolo el la auxgusta numero.
= Por pliaj informoj pri Monato skribu al la reta adreso
= 100272.1601@compuserve.com.
==========================================================================

El mia vidpunkto

Alarmsignalo el Italio

Rerigardante al parlamentaj elektoj diversnivelaj en pluraj okcidentaj
euxropaj landoj, oni konstatas interesan koincidon: en preskaux cxiuj
elektoj la establitaj, tradiciaj partioj perdis draste gxis katastrofe
vocxojn, tiel ke el gigantoj subite farigxis nanoj. Kontraste, novaj
partietoj kaj splitogrupoj gajnis konsiderindan kvanton da vocxoj, ja
iuj el ili ecx farigxis grandetaj partioj.

Plej okulfrape cxi tiu fenomeno estas en Italio, kie regiona partio
Ligo Norda venkis grandioze en elektoj al komunumaj parlamentoj. La
tradiciaj partioj falis en abismon. Simile okazis en Francio, kie la
socialistoj de sxtatprezidanto Mitterrand [Mitera'] terure malvenkis
kaj eble ecx disfalos, splitigxos. En Hispanio la socialistoj ne povas
regi sen aux kontraux regionaj partioj, kiuj akiris grandan apogon de
elektantoj. En Auxstrio la popolisto Jo:rg Haider [Jerg Hajder] timigas
la du grandajn, tradiciajn partiojn en cxiu elekto. Li ligis al sia
partio jam grandan nombron da elektantoj. Ankaux en skandinavaj landoj
tradiciaj socialismaj partioj perdis vocxon kaj parte regopovon. En
Nederlando kaj Belgio regionaj partioj marsxas antauxen. En Germanio
dekstraj ekstremaj partioj altiras pli kaj pli multajn homojn - kaj
vocxojn.

Ktp., ktp. - pri orienta Euxropo ni ne parolu, cxar tie la
demokratiigxo ankoraux dauxras; sed klare estas, ke ankaux tie grandajn
sxancojn havas precipe naciismaj partioj, spite al ankoraux funkciantaj
aparatoj de eksaj komunistoj. Ecx en Japanio, cetere, la multjare
regantaj liberaldemokratoj perdis kaj suferas splitigxon.

Protest-elektantoj

Kio okazas? Kompreneble la situacio en cxiu lando diferencas.
Centrismaj sxtatoj ekzemple, pli multe ol federaciaj, spertas
plifortigxon de regionaj politikaj fortoj, kiuj strebas forjxeti la
"jugon" de l' centra registaro. Tamen sxajnas, ke unu fenomeno estas
komuna al cxiuj landoj: novaj partioj estigxas kaj allogas homojn ofte
ne nur pro siaj programoj, sed ankaux kaj eble ecx pli multe pro
protesto kontraux tradiciaj partioj. Ne malprave do en multaj okazoj
oni povas paroli pri tielnomataj protest-elektantoj.

Kial ili elektas protestan pozicion? Sxajnas, ke plej grava kauxzo
estas degenero de tradiciaj partioj, akompanata de korupto. Plej draste
ni vidas tion gxuste en Italio, kie la interplektigxo de politiko kaj
mafio evidentigxas preskaux cxiutage per nova skandalo. Pro korupteco
jam centoj da sxajne bonfamaj politikistoj de l' grandaj partioj perdis
postenon kaj reputacion. Ne mirige, ke tiujn partiojn la homoj ne plu
emas elekti.

Potenco koruptas

Jen rekta konfirmo de l' dirajxo "potenco koruptas". Sed malpli draste
ol en Italio la korupto vidigxas en preskaux cxiuj landoj, preskaux
cxiuj tradiciaj partioj havas siajn skandalojn. En antauxa numero
cxi-loke mi komentis la situacion en Germanio; ankaux tie politikistoj
nun demisias ne pro malbona politiko, sed pro korupto pli malpli
grandskala. La grandaj partioj tro longe tenis la potencon, sidis tro
komforte en siaj tronaj foteloj, enkasigis tro facile monon kaj ne
povis imagi, ke korupteco estus io malbona. La tielnomataj popolpartioj
perdis la kontakton al la popolo.

Kie estas novaj kapoj?

Nun blovas forta protesta brizo. Homoj, kiujn tedas kaj cxagrenas
konduto kaj agado de tradiciaj partioj, turnas sin al protestaj partioj
kaj partietoj, por puni la "grandulojn". Ties kapoj nun falas - sed kie
estas la novaj kapoj? La dilemo de l' tradiciaj partioj estas ankaux,
ke ili ne plu disponas pri vere gvidaj personoj. Cxie ajn regas
mezkvalituloj sen entuziasmigaj ideoj. Tion parte kondicxas strukturo
kaj celo de popolpartioj, kiuj volas ligi al si lauxeble grandan
nombron da civitanoj. Pro tio ili kutime ne nur havas vastan gamon da
ideoj en siaj programoj, sed ankaux devas regi laux la moto "cxiun
flati, neniun cxagreni!" - kaj tio facile kondukas al meza kvalito kaj
fine al degenero.

Splitopartioj havas pli facilan pozicion: ili povas per specialaj
programoj kun frapaj sloganoj allogi homojn kun specialaj interesoj,
ekzemple regionajn partiojn, kiuj batalas por etnaj interesoj kontraux
centrisma subpremo. Ofte tiaj protestpartioj plukas iun probleman temon
el la vasta gamo de gxenerala politiko kaj per tio akiras elektantojn,
kiujn same cxagrenas tiu aparta problemo. Klare oni vidas tion ekzemple
cxe dekstregaj partioj kiel tiuj de Franz Scho"nhuber [Franc Sxenhuber]
en Germanio kaj de Le Pen en Francio: ili ekspluatas ksenofobion kaj
problemojn pri eksterlandanoj por siaj celoj.

Zorgi pri la tuto

Tiaj partioj kun nekompletaj programoj kompreneble ne tauxgas por regi
tutan landon, male. Do, sendube, moderna kaj bone funkcianta demokratio
bezonas grandajn partiojn, kiuj zorgas ne nur pri eroj de l' politiko
sed pri la tuto, pri bonfarto de cxiuj civitanoj. Kaj pri eksterlanda
kaj internacia politiko.

Fatale estus konkludi el la degenero de tradiciaj partioj, cxu
dekstraj, mezaj aux maldekstraj; forigu ilin! La grandaj partioj devas
tamen funde reformigxi kaj sercxi novajn homojn kun fresxaj ideoj por
gvidaj pozicioj. Precipe ili devas ekstermi cxian koruptecon en la
propraj vicoj. La sorto de l' italaj tradiciaj partioj devus esti forta
alarmsignalo por cxiuj grandaj partioj, ne nur en Euxropo.

Stefan MAUL
