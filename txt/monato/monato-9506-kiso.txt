Pro peto de diversaj retanoj, la magazino MONATO cxiumonate afisxas
kelkajn tekstojn el sia nova numero. Jen novelo artikolo el la
junia numero, verkita de Shi Chengtai (Cxinio)

Por akiri informojn pri MONATO aux por ricevi senpagan provnumeron, 
skribu al fel@eunet.be aux al CompuServe 100272,1601. 
======================================================================

de Shi Chengtai

La kompensa kiso

En karesado de la printempa brizo Rafo piediris laux la vojo al 
la hejmo de Umea, kaj dum kontemplado pri paseo li ignoris la 
stratan gajon. "Do, kian donacon al sxi?" li pensis.

Antaux tri jaroj Rafo renkontis f-inon Umea hazarde en librejo, 
pro sama arda intereso al romano de iu postmodernisma verkisto; 
post kiam ili pagis por la respektivaj libroj, tuj ili libere 
interbabilis pri la verkoj de tiu verkisto cxe vendotablo... 
Poste ili havis oftan kontakton, kaj dum la rendevuoj ili havis 
gxojan tempon. Rafo iom post iom korinklinis al tiu minca kaj 
rigida cxarma junulino; la freneza amo al sxi ecx gxis hodiaux 
neniel malfortigxis. Tamen Umea korinklinis al alia junulo kun 
sama freneza amo, ho ve. Lia freneza amo gajnis nur sxian decideman 
rifuzon, dum sxi ankaux gajnis la samon de la junulo. Nun, lauxdire, 
sxi havas novan korinklinulon, sed Rafo ankoraux restas sola frauxlo.
Subite li auxdis, ke Umea nezorge tordis al si la piedon, ecx 
piedartiko rompigxis kaj sxi nur kusxas sur lito. Post meditado 
Rafo decidis viziti sxin, kiu profunde nestas en lia koro, kvankam 
sxia iama rifuzo funde vundis lian koron, ecx gxis nun li ankoraux 
ne tute resanigxis, tamen cxe li neniam restis rankoro, sed nur 
zorgemo aux ... sopiro al sxi.

Preterpasante florbutikon, la lumo al li, Rafo enbutikigxis. 
Fronte al buntaj florfakoj li ne povis decidi, kian floron li 
acxetos. Rimarkinte lian hezitemon, koketa vendistino proponis 
al li: "Sinjoro, cxu vi volas acxeti florojn por via amatino? 
Kial vi ne acxetu rozon?" Li, murmurante en gorgxo, atentis 
tantaligan rigardon de la vendistino, kies moketa rido decidis 
lian elekton. "Nu, jen rugxaj rozoj!"

Lia vizito kun bukedo da rugxaj rozoj surprizis sxin. "Neniel 
mi antauxvidis vian viziton" Umea diris kun brila rideto.

"Cxu vi ne diris, ke ni cxiam estos intimaj amikoj?" ankaux Rafo 
diris kun brila rideto.

"Vi ne scias, ke dum mi kusxas lite la soleco inundas min gxismorte; 
mi sopiris pri babilado kun alia..." Umea grumblis.

"Cxu vi ne jam havas Li'n?" Rafo ehxis sxin.

"Malsaman senton! Krome li preferas oficdejxori..." Kaplevante, 
sxi rigardis al la mieno de Rafo, tenere kaj lante lirlis: "Fakte, 
delonge mi deziras babili kun vi... Kiam mi rifuzis vin ne pro 
tio, ke vi ne meritis mian amon, aux mi subtaksis vian fidelecon 
... sed, nur ke tiam mi mem ne kapablis eskapi de alia ombra 
vualo..."

"Ne plu! Mi, mi tute komprenas vin" Rafo sentimentale mildigis 
sxian konfeson, rigardante sxiajn okulojn.
Umea silentis.

Rafo cxirkauxrigardis en sxia cxambro, kiu iam estis lia aspirata 
tenera animnesto. Cxio evidente ne sxangxigxis, preskaux restis 
la antauxa aspekto, la romano kiun ili kune acxetis dum ilia renkontigxo 
staras inter libroj sur murbreto; nur sur tablo trovigxas florvazo, 
en kiu la jxus acxetita de li bukedo da rozoj ostentas.

Sxia parolo rompis la silenton: "Do, kiel vi vivas nuntempe?" 
Rafo starigxis kaj pasxetis tien-reen, kaj: "Cxu vi aludas pri 
amatino?" amara rideto aperis cxe liaj busxanguloj.
Sed Umea ne ridetis. Kapklinante sxi dronis en kontempladon. 
Post longa momento sxi murmuris: "Vi jam estas dudek-sesjara... 
Vin trenis ja mi..."

"Kial vi pensas tiel!" Rafo haste haltigis sxian parolon, kaj 
intencis deviigi la babilan tempon: "Cxu via piedvundo resanigxas? 
Permesu min vidi vian vunditan piedon, cxu?"

"Jam resanigxas." Sxi levis la kovrilan angulon, dirinte. La 
eleganta piedo, kies artiko estas volvita de blanka bandagxo, 
aperis antaux liaj okuloj, kaj similis al pimpa lotusfloro sur 
la verda fono de la kovrilo.

Lia rigardo inundis tiun mincan piedeton. En lia koro sxvebis 
bedauxra turmento, kaj li tuj rememoris, ke dum ilia promeno en 
avenuo, atentinte sxian lacigxon, li proponis al sxi sidigxi por 
ripozi; tiam li rimarkis sxian piedan delikatecon kaj kun neretenebla 
sento li karesis animfole tiun piedon. Sed sxi, incitate, pusxis 
lin flanken. Cxi-momente Rafo urgxis la rigardan revenon indiferente-afekte 
foliumis magazinon de sur la tablo, sidigxante en fotelo apud 
sxi.

Denove silentis.

Legxera vocxtrilo muaris cxe liaj oreloj: "Cxu vi deziras karesi 
gxin? ... cxi-foje estas laux mia peto al vi..."

Ne atendante, Rafo levis sin kaj stuporis antaux sxia lito.

"Mi petas vin, ke vi karesu gxin..." Umea rimarkis lian surprizon 
kaj sincere, softe ripetis.

La varma fluo tuj ektorentis en lia koro, larmoj perle ruligxis 
en la okuloj. Rafo lante etendis la manojn kaj legxere tenlevis 
dumane tiun lotusfloron, kiu svage farigxis pli kaj pli pompa, 
blankpura... Sxajnis al li, ke la animvundo pro sxia iama rifuzo 
tute resanigxas.

Kaj Umea ankaux levtenis dumane lian vizagxon, donis al li kison, 
kiun Rafo sentis sincera, angxela. Larmgutoj bruligis liajn vangojn. 
La malkasxita am-frenezo ree ardigis lian korpon kaj animon... 
"La kiso kompensu viajn fidelan atendon kaj sinceran 
toleremon..." sxi balbute kveris singulte.

La bukedo da rugxaj rozoj kviete disaromis, mute rigardis tiun 
emocian paron, kaj sentis tiun cxi belan sanktan momenton.
La paseo, gaja aux malgaja, tute sinkis en la ardan kisadon. 
