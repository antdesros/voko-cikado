From soc.culture.esperanto Tue Sep 28 14:45:54 1993
From: 100272.1601@compuserve.COM (Flandra Esperanto-Ligo)
Date: 25 Sep 93 13:08:17 GMT
Newsgroups: soc.culture.esperanto
Subject: provteksto el Monato

= Laux sugesto de kelkaj, la internacia magazino Monato publikigos per la
= reto cxiumonate du tekstojn. Jen artikoletoj el la oktobra numero.
= Por pliaj informoj pri Monato skribu al 100272.1601@compuserve.com.
=========================================================================

Malkopiilo

Baldaux aperos fotokopimasxino kiu kapablos reutiligi la saman paperon
multfoje. Japana kopimasxinfabrikanto Ricoh jam konstruis provekzempleron
de masxino kiu purigas paperon, forprenante la inkon de fotokopiiloj kaj
laseraj eltajpiloj (fiksitan per varmo) per hxemiajxoj kaj varmo. Gxi
purigas minute po tri A4-foliojn, kaj eblos reuzi la paperon plurfoje,
gxis gxi fizike difektigxas.

Joel BROZOVSKY


Repatrujigxo

Pli ol 3000 judoj ricevis la eblecon repatrujigxi al Israelo danke la
internacian kristanan fonduson pri helpo al judoj "Aven-Ezer". Tiucele
la fonduso luis la oceansxipon Dmitrij Sxostakovicx. Cxiusemajne gxi
iras de Odesa (Ukrainio) gxis Hajfa (Israelo) kaj reen. La fonduso
planas malfermi sian reprezentejon en ukraina cxefurbo por diversflanka
kunlaboro kun la Juda Konsilio de Ukrainio.

Araneo


Malfermigxas nova vojo

Post la divido de Jugoslavio, malnova balkana drogacxo-vojo, kiu
kunligis Turkion, Bulgarion, Jugoslavion kaj Okcidenton, malaperis. Aux
pli bone dirite, gxi redirektigxis tra Rumanio. Lastatempe tie oni
malkovris la plej grandan kvanton de kokaino, kiu iam eniris Rumanion.
Temis pri 99 kg de plej pura kokaino kun valoro de pli ol 600 milionoj
da usonaj dolaroj. La drogacxo trovigxis en kvar statuetoj importitaj
el Venezuelo. Nur post x-radia esplorado riveligxis la narkotajxo.

Gheorghe SALAHURA


Visa en Moskvo

En oktobro estis solene inauxgurita en moskva hotelo Metropolj la unua
rusa monauxtomato. Povas uzi gxin cxiuj posedantoj de Visa-kreditkartoj.
Visa tamen antauxvidas seriozajn problemojn pro la malbona stato de la
lokaj elektronikaj konektoj.

NikSt


Euxropo-kurso

En la popola altlernejo de Karlskoga, Svedio, okazas kurso pri Euxropo
idehistorie, historie, politike kaj etnologie. La laborlingvoj estas la
sveda, angla kaj esperanta. La kurso dauxras gxis la mezo de majo 1994.


Ukraina inflacio

La inflacio en la unuaj kvar monatoj de 1993 egalis en Ukrainio 675 %,
laux takso de la Ukraina Unio de Entreprenistoj.

Araneo


Nova turka vojo

La milito en la jugoslaviaj idsxtatoj baras la turkajn gastlaboristojn
revenantajn en Turkion. Nova vojo kondukas nun tra Hungario kaj
Rumanio. Sed tie la kapacito de la limkontrolejoj estas malalta. La
turkoj atendas pli ol 40 horojn.

Juha'sz KA'ROLY


Jerusalemaj stratnomoj

En Pisgat-Zeev, nova distrikto de Jerusalemo oni nomos la novajn
stratojn ne plu laux elstaraj mortintaj homoj, sed laux la okcidenta
zodiako. Du nomoj el la dek du tamen mankos: kankro, cxar en multaj
lingvoj gxi estas homonimo de kancero, kaj virgo (en la hebrea
,virgulino') "cxar la religia logxantaro povus malsxati gxin". Tamen
post vasta enketado inter religiuloj evidentigxis ke ili ne esprimis
malagrablajn sentojn rilate la virgulinon. Male, laux kelkaj ,gxemeloj'
vekas malplezuran senton.

Euxgenia RUBIMOV


Cymbeline

En julio kaj auxgusto en ses landoj estis montrata Cymbeline de William
Shakespeare, komuna spektaklo de universitataj teatroj. La ideo
naskigxis en la franca universitato Besancon. En Cymbeline aktoris cent
personoj el Francio, Belgio, Britio, Rumanio kaj Litovio. Gxi estis unu
el la plej grandaj projektoj en la historio de euxropa teatro. La foto
montras eron el la prezentado en Vilnius.

Laimius STRAZNICKAS


Eksterlanda komerco malkreskas

En la unua duonjaro de 1993, laux statistikaj informoj de la rusa
Goskomstat, la eksterkomerca spezo de Ruslando atingis 27,2 miliardojn
da usonaj dolaroj, 22 % malpli ol tiu por simila periodo de 1992.

N. STEPANOV
