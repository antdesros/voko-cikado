EL MIA VIDPUNKTO

Malbonaj konsciencoj

Rememoroj pri datoj antaux 50 jaroj nuntempe abundas; plurajn datrevenojn
oni jam solenis, ekzemple invadon en Normandio aux liberigon de la
koncentrejo Auschwitz [Auxsxvic - ni lasu la germanan nomon; gxi simbolas pli
draste ol la pola versio la tutan terurajxon de tiu ekstermejo]. Kulmino
rememora estos la 5a de majo, tiu tago, kiam antaux duona jarcento finfine
estingigxis la incendio, per kiu Hitler kaj liaj fasxistoj preskaux komplete
cindrigis grandan parton de Euxropo. Por germanoj 1945 estis unu el pluraj
cezuroj, kapitulaco de la (tria kaj lauxaserte miljara) regno, nula horo kaj
rekomenco; similajn cezurojn ili havis en 1914 kaj 1918 (unua mondmilito),
1933 (nazia ekregado) kaj plej laste 1990, kiam kolapsis socialisma
orientgermana sxtato.

Multaj kolapsoj

La rompoj kaj kolapsoj de tiu cxi jarcento alportis por germanoj iom tro
multajn sxargxojn kaj jugojn. Ili travivis ne malpli ol kvin diversajn
politikajn sistemojn sole dum unu generacio, kun diktaturoj dekstregaj kaj
maldekstregaj, teritoriaj disdividoj, disiga muracxo ecx en cxefurbo Berlino,
antauxe nekonata sxtata terorismo interna kaj ekstera, katastrofaj malvenkoj
en du mondmilitoj, pri kiuj kulpis germanoj. Sed ili travivis kaj spertis
ankaux tion: almenaux unu pacan kaj sukcesan revolucion en 1989; manifestigxon
de nacia digno la 20an de julio 1944 (atenco kontraux Hitler) kaj 17an de
junio 1953 (ribelo kontraux komunisma regximo); elkonstruon de gxis nun plej
justa, plej sociala kaj plej demokrata sxtata ordo kun sekva bonfarto de
preskaux tuta la popolo.

Germanio, en fokuso de rememoroj pri la militfino antaux 50 jaroj, do povas
rerigardi ne nur al la terurajxoj de sia historio; sed, kompreneble, precipe
la nigrajn momentojn denove elvokas historiaj rezonadoj. La germanoj devas
digesti sian historion: nenion prisilenti, ne forsxovi la verojn, klopodi
por rebonigo kaj pentofaro. Ili ne simple povas fari finkalkulon kaj lasi
cxion al historiaj libroj - des malpli nun, kiam ili devas digesti ankoraux
la pasintecon de komunisma regximo. Certe, kolektiva kulpo ne ekzistas, sed
jes estis jen la kulpo de la multaj kaj precipe la malagado de la plej
multaj, kaj kontraste, la rezisto de nur malmultaj. La germanoj ne kontestu
kaj fordiskutu tian kulpon.

Multaj friponoj

Tento, senkulpigi sin mem per fiagoj de aliaj, logas ankaux germanojn, kiuj
evidente ja ne estis la solaj friponoj de l' universala historio. Ankaux
aliaj popoloj havas siajn problemojn pri la propra historio, ankaux lige kun
la nunaj datrevenoj de 50 jaroj. Cxu ne britaj kaj usonaj aviadiloj neniige
bombardis Dresdenon pli terure ol jxus faris rusaj aviadiloj en la cxecxena
cxefurbo? Cxu ne usonaj atombomboj falis sur japanajn urbegojn? Cxu ne en
Francio estis regximo, kiu kunlaboris kun germanaj okupantoj? Cxu fasxismaj
diktaturoj kaj regximoj ne estis ankaux en sudeuxropaj sxtatoj kaj en Japanio?
Cxu ne Moskvo dum preskaux 50 jaroj subpremis najbarajn popolojn per
komunisma jugo kaj instalis gulagojn?

Ne nur viktimoj

Sed: neniu el tiuj krimoj povas relativigi la fatalan signifon de Auschwitz
aux forigi la fakton, ke la duan mondmiliton komencis germana armeo.
Germanoj do absolute ne tauxgas por trudi al aliaj malbonan konsciencon.
Kontrolado de bilanco de kulpo kaj digno de aliaj ne povas anstatauxi
propran mempurigadon. Tio tamen validas por cxiu nacio, ne nur la germana,
cxar sian specialan historian heredosxargxon havas cxiu. Utilas la ekkono, ke
cxiu estas ne nur viktimo sed cxiam ankaux aginto. Tia ekkono povus faciligi
dialogon trans cxiujn limojn kaj tombojn. Pordauxra repacigxo ne povas
funkcii, se oni uzas por la propraj bonaj faroj longan memoron kaj por la
fifaroj mallongan. Tiel ni ne povus atingi, ke apokalipsaj angoroj finigxu
ankoraux en la 20a jarcento.

Pri germanoj gxis hodiaux ecx plej rektaj kaj oficiale amikaj najbaroj havas
negativan bildon, nutratan per historiaj memoroj, sed same per antauxjugxoj,
falsaj informoj kaj opinioj, kaj per envio. Jes, la proverba germana
energio rekrei ricxan landon; sed eble najbaroj ne pretervidu, ke nelaste al
la nova Germanio ni dankas 50jaran stabilan pacon - la plej longan
senmilitan periodon en tiu cxi parto de Euxropo. Ankaux tio apartenu al
rememoro.

Stefan MAUL
