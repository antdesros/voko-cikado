READMONO

KVINA LIBRO DE MOSEO

Ĉapitro 1

1 Jen estas la vortoj, kiujn diris Moseo al la tuta Izrael transe
de Jordan, en la dezerto, en la stepo antaŭ Suf, inter Paran kaj
Tofel kaj Laban kaj Ĥacerot kaj Di-Zahab, 2 dek unu tagojn
malproksime de Ĥoreb, sur la vojo de la monto Seir al Kadeŝ-
Barnea. 3 Tio estis en la kvardeka jaro, en la dek-unua monato,
en la unua tago de la monato, Moseo parolis al la Izraelidoj
konforme al ĉio, kion la Eternulo ordonis al li por ili. 4 Post
kiam li venkobatis Siĥonon, la reĝon de la Amoridoj, kiu loĝis en
Ĥeŝbon, kaj Ogon, la reĝon de Baŝan, kiu loĝis en Aŝtarot kaj en
Edrei; 5 transe de Jordan, en la lando de Moab, Moseo komencis
klarigi ĉi tiun instruon, kaj diris: 6 La Eternulo, nia Dio,
diris al ni sur Ĥoreb jene: Sufiĉe vi loĝis sur ĉi tiu monto; 7
turniĝu kaj elmoviĝu, kaj iru sur la monton de la Amoridoj kaj al
ĉiuj iliaj najbaroj en la stepo, sur la monto kaj en la valo kaj
en la sudo kaj sur la bordo de la maro, en la landon de la
Kanaanidoj kaj sur Lebanonon, ĝis la granda rivero, la rivero
Eŭfrato. 8 Vidu, Mi donas al vi la landon; iru kaj ekposedu la
landon, pri kiu la Eternulo ĵuris al viaj patroj, al Abraham, al
Isaak, kaj al Jakob, ke Li donos ĝin al ili kaj al ilia idaro
post ili. 9 Kaj mi diris al vi en tiu tempo jene: Mi ne povas
sola porti vin; 10 la Eternulo, via Dio, multigis vin, kaj jen vi
estas nun multego, kiel la steloj de la ĉielo. 11 La Eternulo, la
Dio de viaj patroj, multigu vin miloble kontraŭ via nuna nombro,
kaj Li benu vin, kiel Li diris al vi! 12 Kiel mi povus sola porti
la penadon por vi kaj vian ŝarĝon kaj viajn disputojn? 13 Elektu
al vi el viaj triboj virojn saĝajn kaj kompetentajn kaj konatajn,
kaj mi starigos ilin, kiel viajn estrojn. 14 Kaj vi respondis al
mi kaj diris: Bona estas la afero, kiun vi proponis fari. 15 Tiam
mi prenis la ĉefojn de viaj triboj, virojn saĝajn kaj konatajn,
kaj mi faris ilin estroj super vi, milestroj kaj centestroj kaj
kvindekestroj kaj dekestroj kaj kontrolistoj en viaj triboj. 16
Kaj mi ordonis al viaj juĝistoj en tiu tempo, dirante: Aŭskultu
viajn fratojn kaj juĝu juste inter homo kaj lia frato kaj
fremdulo. 17 Ne distingu vizaĝojn ĉe la juĝo; malgrandan kaj
grandan egale aŭskultu; timu neniun, ĉar la juĝo estas afero de
Dio; kaj aferon, kiu estos malfacila por vi, venigu al mi, kaj mi
ĝin aŭskultos. 18 Kaj mi donis al vi ordonon en tiu tempo pri
ĉio, kion vi devas fari.

19 Kaj ni foriris de Ĥoreb, kaj trairis tiun tutan grandan kaj
teruran dezerton, kiun vi vidis, sur la vojo al la monto de la
Amoridoj, kiel ordonis al ni la Eternulo, nia Dio; kaj ni venis
al Kadeŝ-Barnea. 20 Kaj mi diris al vi: Vi venis al la monto de
la Amoridoj, kiun la Eternulo, nia Dio, donas al ni; 21 vidu, la
Eternulo, via Dio, donas al vi la landon; iru, ekposedu ĝin, kiel
diris al vi la Eternulo, la Dio de viaj patroj; ne timu kaj ne
tremu. 22 Sed vi ĉiuj aliris al mi, kaj diris: Ni sendu antaŭ ni
virojn, ke ili esploru por ni la landon, kaj alportu al ni
sciigon pri la vojo, per kiu ni devas iri, kaj pri la urboj, al
kiuj ni devas veni. 23 Kaj tio plaĉis al mi, kaj mi prenis el vi
dek du virojn, po unu viro el tribo; 24 kaj ili iris kaj
supreniris sur la monton, kaj venis al la valo Eŝkol kaj
esplorrigardis ĝin. 25 Kaj ili prenis en siajn manojn iom el la
fruktoj de la lando kaj liveris al ni, kaj alportis al ni
sciigon, kaj diris: Bona estas la lando, kiun la Eternulo, nia
Dio, donas al ni. 26 Sed vi ne volis iri, kaj vi malobeis la
vortojn de la Eternulo, via Dio; 27 kaj vi murmuris en viaj
tendoj, kaj diris: Pro la malamo de la Eternulo kontraŭ ni, Li
elkondukis nin el la lando Egipta, por transdoni nin en la manon
de la Amoridoj, por ke ili ekstermu nin; 28 kien ni iru? Niaj
fratoj ektimigis nian koron, dirante: La popolo estas pli granda
kaj pli altkreska ol ni, la urboj estas grandaj kaj fortikigitaj
ĝis la ĉielo, kaj ankaŭ Anakidojn ni tie vidis. 29 Kaj mi diris
al vi: Ne tremu kaj ne timu ilin; 30 la Eternulo via Dio, kiu
iras antaŭ vi, Li batalos por vi, simile al ĉio, kion Li faris
por vi en Egiptujo antaŭ viaj okuloj, 31 kaj en la dezerto, kie,
kiel vi vidis, la Eternulo, via Dio, portis vin, kiel homo portas
sian filon, sur la tuta vojo, kiun vi iris, ĝis vi venis al ĉi
tiu loko. 32 Sed eĉ ĉe tio vi ne fidas la Eternulon, vian Dion,
33 kiu iras antaŭ vi sur la vojo, por serĉi por vi lokon, kie vi
povus halti tendare, nokte en fajro, por montri al vi la vojon,
kiun vi devas iri, kaj tage en nubo. 34 Kaj la Eternulo aŭdis
viajn vortojn, kaj Li ekkoleris kaj ĵuris, dirante: 35 Neniu el
ĉi tiuj homoj, el ĉi tiu malbona generacio, vidos la bonan
landon, kiun Mi ĵuris doni al viaj patroj; 36 nur Kaleb, filo de
Jefune, vidos ĝin; kaj pro tio, ke li sekvis la Eternulon, Mi
donos al li kaj al liaj filoj la landon, kiun li trairis. 37
Ankaŭ kontraŭ mi la Eternulo ekkoleris pro vi, dirante: Vi ankaŭ
ne venos tien; 38 Josuo, filo de Nun, kiu staras antaŭ vi, li
venos tien; lin fortigu, ĉar li donos ĝin al Izrael kiel
posedaĵon. 39 Kaj viaj infanoj, pri kiuj vi diris, ke ili fariĝos
militakiraĵo, kaj viaj filoj, kiuj nun ankoraŭ ne scias bonon nek
malbonon, ili venos tien, kaj al ili Mi donos ĝin, kaj ili
ekposedos ĝin. 40 Sed vi turniĝu, kaj iru en la dezerton en la
direkto al la Ruĝa Maro. 41 Kaj vi respondis kaj diris al mi: Ni
pekis antaŭ la Eternulo; ni iros kaj batalos, konforme al ĉio,
kion ordonis al ni la Eternulo, nia Dio; kaj ĉiu el vi zonis sin
per siaj bataliloj, kaj vi pretigis vin, por iri sur la monton.
42 Sed la Eternulo diris al mi: Diru al ili: Ne iru kaj ne
batalu, ĉar Mi ne estas inter vi; por ke vi ne estu frapitaj de
viaj malamikoj. 43 Kaj mi diris al vi, sed vi ne aŭskultis; kaj
vi malobeis la vortojn de la Eternulo, kaj vi estis malhumilaj
kaj iris sur la monton. 44 Tiam eliris kontraŭ vin la Amoridoj,
kiuj loĝis sur tiu monto, kaj ili pelis vin tiel, kiel faras la
abeloj, kaj batis vin sur Seir ĝis Ĥorma. 45 Kaj vi revenis kaj
ploris antaŭ la Eternulo; sed la Eternulo ne aŭskultis vian voĉon
kaj ne atentis vin. 46 Kaj vi loĝis en Kadeŝ longan tempon, la
tempon, dum kiu vi loĝis.

Ĉapitro 2

1 Kaj ni turnis nin kaj elmoviĝis en la dezerton en la direkto al
la Ruĝa Maro, kiel la Eternulo diris al mi; kaj ni ĉirkaŭiris la
monton Seir dum longa tempo. 2 Kaj la Eternulo diris al mi jene:
3 Sufiĉe vi ĉirkaŭiris ĉi tiun monton; turnu vin norden; 4 kaj al
la popolo donu tian ordonon: Vi preteriros la limon de viaj
fratoj la Esavidoj, kiuj loĝas sur Seir, kaj ili timos vin; sed
gardu vin forte. 5 Ne komencu batalon kontraŭ ili, ĉar Mi ne
donos al vi el ilia lando eĉ larĝecon de plando; ĉar al Esav Mi
donis, kiel heredaĵon, la monton Seir. 6 Manĝaĵon aĉetu de ili
pro mono kaj manĝu; kaj eĉ akvon aĉetu de ili pro mono kaj
trinku; 7 ĉar la Eternulo, via Dio, benis vin en ĉiu faro de viaj
manoj; Li gvidis vian iradon tra ĉi tiu granda dezerto; jen jam
kvardek jarojn la Eternulo estas kun vi, kaj nenio mankis al vi.
8 Kaj ni preteriris flanke de niaj fratoj la Esavidoj, kiuj loĝas
sur Seir, flanke de la vojo stepa, de Elat kaj de Ecjon-Geber.

Kaj ni turnis nin kaj iris laŭ la vojo al la dezerto de Moab. 9
Kaj la Eternulo diris al mi: Ne faru malamikaĵon al Moab kaj ne
komencu militon kontraŭ ili, ĉar Mi ne donos al vi heredaĵon el
ilia lando; ĉar al la filoj de Lot Mi donis Aron kiel heredan
posedaĵon. (10 La Emidoj antaŭe loĝis tie, popolo granda kaj
grandnombra, kaj altkreska kiel la Anakidoj. 11 Ankaŭ ilin oni
kalkulis inter la Rafaidoj, kiel la Anakidojn; kaj la Moabidoj
nomas ilin Emidoj. 12 Kaj sur Seir loĝis antaŭe la Ĥoridoj; sed
la Esavidoj forpelis ilin kaj ekstermis ilin de antaŭ si kaj
ekloĝis sur ilia loko, kiel agis Izrael kun la lando de sia
posedaĵo, kiun la Eternulo donis al ili.) 13 Nun leviĝu kaj
transiru la valon Zared. Kaj ni transiris la valon Zared. 14 Kaj
la tempo, dum kiu ni iris de Kadeŝ-Barnea, ĝis ni transiris la
valon Zared, estis tridek ok jaroj, ĝis formortis el la tendaro
la tuta generacio de militistoj, kiel ĵuris al ili la Eternulo.
15 Kaj ankaŭ la mano de la Eternulo estis sur ili, por ekstermi
ilin el inter la tendaro, ĝis ili ĉiuj formortis.

16 Kaj kiam formortis ĉiuj militistoj el inter la popolo, 17 tiam
la Eternulo ekparolis al mi, dirante: 18 Vi iras nun preter la
limo de Moab, preter Ar, 19 kaj vi alproksimiĝas al la Amonidoj;
ne faru al ili malamikaĵon kaj ne batalu kontraŭ ili, ĉar Mi ne
donos al vi heredaĵon el la lando de la Amonidoj; ĉar al la filoj
de Lot Mi donis ĝin kiel heredan posedaĵon. (20 Kiel landon de
Rafaidoj oni rigardas ankaŭ ĝin; Rafaidoj loĝis en ĝi antaŭe; kaj
la Amonidoj nomas ilin Zamzumoj; 21 tio estis popolo granda kaj
grandnombra, kaj altkreska kiel la Anakidoj; sed la Eternulo
ekstermis ilin antaŭ ili, kaj ili forpelis ilin kaj ekloĝis sur
ilia loko; 22 kiel Li faris por la Esavidoj, kiuj loĝas sur Seir,
antaŭ kiuj Li ekstermis la Ĥoridojn, kaj ili forpelis ilin kaj
loĝis sur ilia loko ĝis la nuna tago. 23 Kaj la Avidojn, kiuj
loĝis en vilaĝoj ĝis Gaza, ekstermis la Kaftoridoj, kiuj eliris
el Kaftor, kaj ili ekloĝis sur ilia loko.) 24 Leviĝu, elmoviĝu
kaj transiru la torenton Arnon; rigardu, Mi transdonas en vian
manon Siĥonon, la reĝon de Ĥeŝbon, la Amoridon, kaj lian landon;
komencu ekposedi kaj militu kontraŭ li. 25 De la nuna tago Mi
komencos ĵetadi teruron kaj timon antaŭ vi sur la popolojn sub la
tuta ĉielo; tiuj, kiuj aŭdos la famon pri vi, ektremos kaj
ektimos antaŭ vi.

26 Kaj mi sendis senditojn el la dezerto Kedemot al Siĥon, la
reĝo de Ĥeŝbon, kun vortoj de paco, dirante: 27 Mi dezirus iri
tra via lando; mi iros nur laŭ la vojo, mi ne forflankiĝos
dekstren nek maldekstren; 28 manĝaĵon vendu al mi pro mono, kaj
mi manĝos, kaj akvon donu al mi pro mono, kaj mi trinkos: nur per
miaj piedoj mi trairos-- 29 kiel faris al mi la Esavidoj, kiuj
loĝas sur Seir, kaj la Moabidoj, kiuj loĝas en Ar--ĝis mi
transiros Jordanon en la landon, kiun la Eternulo, nia Dio, donas
al ni. 30 Sed ne volis Siĥon, la reĝo de Ĥeŝbon, tralasi nin, ĉar
la Eternulo, via Dio, obstinigis lian spiriton kaj malcedemigis
lian koron, por transdoni lin en vian manon, kiel nun. 31 Kaj la
Eternulo diris al mi: Rigardu, Mi komencas transdoni al vi
Siĥonon kaj lian landon; komencu posedpreni lian landon. 32 Kaj
Siĥon eliris kontraŭ nin, li kaj lia tuta popolo, por batalo apud
Jahac. 33 Kaj transdonis lin la Eternulo, nia Dio, al ni, kaj ni
venkobatis lin kaj liajn filojn kaj lian tutan popolon. 34 Kaj ni
militakiris en tiu tempo ĉiujn liajn urbojn, kaj ni ekstermis en
ĉiu urbo la virojn kaj la virinojn kaj la infanojn, ni restigis
neniun; 35 nur la brutojn ni prenis al ni, kiel militakiraĵon,
kaj la rabaĵon el la urboj, kiujn ni militakiris. 36 De Aroer,
kiu estas sur la bordo de la torento Arnon, kaj la urbo, kiu
estas en la valo, ĝis Gilead ne estis urbo, kiu povus
kontraŭstari al ni: ĉion transdonis al ni la Eternulo, nia Dio;
37 nur al la lando de la Amonidoj vi ne alproksimiĝis, al la tuta
bordo de la torento Jabok, kaj al la urboj de la monto, kaj al
ĉio, pri kio malpermesis la Eternulo, nia Dio.

Ĉapitro 3

1 Kaj ni turnis nin kaj ekiris laŭ la vojo al Baŝan. Kaj eliris
kontraŭ nin Og, la reĝo de Baŝan, li kaj lia tuta popolo, por
batalo apud Edrei. 2 Kaj la Eternulo diris al mi: Ne timu lin;
ĉar en vian manon Mi transdonis lin kaj lian tutan popolon kaj
lian landon, kaj vi faros al li, kiel vi faris al Siĥon, la reĝo
de la Amoridoj, kiu loĝis en Ĥeŝbon. 3 Kaj la Eternulo, nia Dio,
transdonis en nian manon ankaŭ Ogon, la reĝon de Baŝan, kaj lian
tutan popolon; kaj ni batis lin tiel, ke neniu restis ĉe li. 4
Kaj ni militakiris tiam ĉiujn liajn urbojn; ne estis urbo, kiun
ni ne prenis de ili: sesdek urbojn, la tutan distrikton de Argob,
la regnon de Og la Baŝana. 5 Ĉiuj tiuj urboj estis fortikigitaj
per alta muro, per pordegoj kaj rigliloj, krom la tre multaj
urboj ne fortikigitaj. 6 Kaj ni ekstermis ilin, kiel ni faris al
Siĥon, la reĝo de Ĥeŝbon, ni ekstermis en ĉiu urbo la virojn, la
virinojn, kaj la infanojn; 7 sed ĉiujn brutojn kaj la rabaĵon el
la urboj ni prenis al ni, kiel militakiraĵon. 8 Kaj ni prenis
tiam el la manoj de la du reĝoj de la Amoridoj la landon, kiu
estas transe de Jordan, de la torento Arnon ĝis la monto Ĥermon
(9 la Cidonanoj nomas Ĥermonon Sirjon, kaj la Amoridoj nomas ĝin
Senir), 10 ĉiujn urbojn sur la ebenaĵo, kaj la tutan Gileadon kaj
la tutan Baŝanon ĝis Salĥa kaj Edrei, urboj de la regno de Og la
Baŝana. (11 Ĉar nur Og, la reĝo de Baŝan, estis restinta el la
resto de la Rafaidoj. Jen estas lia lito, fera lito, jen ĝi estas
en Raba de la Amonidoj: naŭ ulnoj estas ĝia longeco kaj kvar
ulnoj estas ĝia larĝeco, laŭ la ulnoj de viro.) 12 Kaj tiun
landon ni ekposedis en tiu tempo: de Aroer, kiu estas apud la
torento Arnon, kaj duonon de la monto Gilead kun ĝiaj urboj mi
donis al la Rubenidoj kaj al la Gadidoj; 13 kaj la ceteran parton
de Gilead kaj la tutan Baŝanon, la regnon de Og, mi donis al
duono de la tribo de Manase, la tutan distrikton de Argob. (La
tutan tiun Baŝanon oni nomas lando de Rafaidoj. 14 Jair, filo de
Manase, prenis la tutan distrikton de Argob ĝis la limo de la
Geŝuridoj kaj Maaĥatidoj, kaj li donis al Baŝan laŭ sia nomo la
nomon Vilaĝoj de Jair, tiel estas ĝis nun.) 15 Kaj al Maĥir mi
donis Gileadon. 16 Kaj al la Rubenidoj kaj al la Gadidoj mi donis
de Gilead ĝis la torento Arnon, kun la mezo de la valo por limo;
ankaŭ ĝis la torento Jabok, limo de la Amonidoj; 17 kaj la
stepon, kun Jordan por limo, de Kineret ĝis la maro de la
ebenaĵo, la Sala Maro, ĉe la bazo de Pisga en la oriento.

18 Kaj mi faris al vi ordonon en tiu tempo, dirante: La Eternulo,
via Dio, donis al vi ĉi tiun landon, por ke vi posedu ĝin;
armitaj iru antaŭ viaj fratoj la Izraelidoj, ĉiuj militkapablaj.
19 Nur viaj edzinoj kaj viaj infanoj kaj viaj brutaroj--mi scias,
ke vi havas grandnombrajn brutarojn--restu en viaj urboj, kiujn
mi donis al vi; 20 ĝis la Eternulo donos ripozon al viaj fratoj,
kiel al vi, kaj ili ankaŭ ekposedos la landon, kiun la Eternulo,
via Dio, donas al ili transe de Jordan; tiam vi reiros ĉiu al sia
posedaĵo, kiun mi donis al vi. 21 Kaj al Josuo mi ordonis en tiu
tempo, dirante: Viaj okuloj vidis ĉion, kion la Eternulo, via
Dio, faris al tiuj du reĝoj; tiel la Eternulo faros al ĉiuj
regnoj, kiujn vi trairos. 22 Ne timu ilin; ĉar la Eternulo, via
Dio, batalas por vi.

23 Kaj mi preĝis al la Eternulo en tiu tempo, dirante: 24 Mia
Sinjoro, ho Eternulo! Vi komencis montradi al Via servanto Vian
grandecon kaj Vian fortan manon; ĉar kie estas dio en la ĉielo aŭ
sur la tero, kiu povus fari simile al Viaj faroj kaj al Via
potenco? 25 Mi dezirus transiri kaj vidi tiun bonan landon, kiu
estas transe de Jordan, tiun belan monton kaj Lebanonon. 26 Sed
la Eternulo ekkoleris kontraŭ mi pro vi kaj ne aŭskultis min; kaj
la Eternulo diris al mi: Sufiĉe, ne parolu al Mi plu pri tio. 27
Supreniru sur la supron de Pisga, kaj direktu viajn okulojn al
okcidento kaj al nordo kaj al sudo kaj al oriento kaj rigardu per
viaj okuloj; ĉar vi ne transiros ĉi tiun Jordanon. 28 Kaj donu
instrukciojn al Josuo kaj fortigu kaj kuraĝigu lin, ĉar li
transiros antaŭ ĉi tiu popolo, kaj li posedigos al ili la landon,
kiun vi vidos. 29 Kaj ni restis en la valo, kontraŭ Bet-Peor.

Ĉapitro 4

1 Kaj nun, ho Izrael, aŭskultu la leĝojn kaj la regulojn, kiujn
mi instruas al vi, ke vi ilin plenumu, por ke vi vivu kaj venu
kaj heredu la landon, kiun la Eternulo, la Dio de viaj patroj,
donas al vi. 2 Ne aldonu al tio, kion mi ordonas al vi, kaj ne
deprenu de ĝi; sed observu la ordonojn de la Eternulo, via Dio,
kiujn mi ordonas al vi. 3 Viaj okuloj vidis, kion la Eternulo
faris pro Baal-Peor; ĉar ĉiun homon, kiu sekvis Baal-Peoron, la
Eternulo, via Dio, ekstermis el inter vi; 4 sed vi, kiuj restis
aliĝintaj al la Eternulo, via Dio, vi ĉiuj vivas hodiaŭ. 5
Rigardu, mi instruis al vi leĝojn kaj regulojn, kiel ordonis al
mi la Eternulo, mia Dio, ke vi agu tiel en la lando, en kiun vi
venas, por ekposedi ĝin. 6 Kaj observu kaj plenumu ilin; ĉar tio
estas via saĝo kaj via prudento en la okuloj de la popoloj, kiuj
aŭdos pri ĉiuj ĉi tiuj leĝoj, kaj diros: Efektive, popolo saĝa
kaj prudenta estas tiu granda popolo. 7 Ĉar kie estas granda
popolo, al kiu dioj estas tiel proksimaj, kiel la Eternulo, nia
Dio, ĉiufoje, kiam ni vokas al Li? 8 Kaj kie estas granda popolo,
kiu havas leĝojn kaj regulojn justajn, kiel la tuta ĉi tiu
instruo, kiun mi donas al vi hodiaŭ? 9 Nur gardu vin kaj forte
gardu vian animon, ke vi ne forgesu la aferojn, kiujn vidis viaj
okuloj, kaj ke ili ne eliru el via koro dum via tuta vivo; kaj
rakontu al viaj filoj kaj al la filoj de viaj filoj 10 pri la
tago, en kiu vi staris antaŭ la Eternulo, via Dio, ĉe Ĥoreb, kiam
la Eternulo diris al mi: Kunvenigu al Mi la popolon, kaj Mi
aŭdigos al ili Miajn vortojn, per kiuj ili lernos timi Min dum la
tuta tempo, kiun ili vivas sur la tero, kaj ili lernigos siajn
filojn. 11 Tiam vi alproksimiĝis kaj stariĝis ĉe la bazo de la
monto, kaj la monto brulis per fajro ĝis la mezo de la ĉielo, en
mallumo, nubo, kaj nebulo. 12 Kaj la Eternulo parolis al vi el
meze de la fajro; la voĉon de la vortoj vi aŭdis, sed figuron vi
ne vidis, nur la voĉon. 13 Kaj Li sciigis al vi Sian interligon,
kiun Li ordonis al vi plenumi, la dek ordonojn; kaj Li skribis
ilin sur du ŝtonaj tabeloj. 14 Kaj al mi la Eternulo en tiu tempo
ordonis instrui al vi la leĝojn kaj regulojn, por ke vi plenumadu
ilin en la lando, en kiun vi iras, por ekposedi ĝin. 15 Gardu do
bone viajn animojn: ĉar vi vidis nenian figuron en tiu tago, kiam
la Eternulo parolis al vi sur Ĥoreb el meze de la fajro; 16 vi do
ne malĉastiĝu, kaj ne faru al vi ian skulptaĵon, bildon de ia
idolo, figuron de viro aŭ virino, 17 figuron de ia bruto, kiu
estas sur la tero, figuron de ia flugilhava birdo, kiu flugas sub
la ĉielo, 18 figuron de io, kio rampas sur la tero, figuron de ia
fiŝo, kiu estas en akvo, malsupre de la tero. 19 Kaj, levinte
viajn okulojn al la ĉielo kaj vidinte la sunon kaj la lunon kaj
la stelojn kaj la tutan armeon de la ĉielo, ne forlogiĝu, kaj ne
adorkliniĝu antaŭ ili kaj ne servu ilin, kiujn la Eternulo, via
Dio, destinis por ĉiuj popoloj sub la tuta ĉielo. 20 Kaj vin la
Eternulo prenis, kaj elkondukis vin el la fera forno, el
Egiptujo, por ke vi estu al Li popolo herede apartenanta, kiel
nun. 21 Kaj la Eternulo ekkoleris min pro vi, kaj ĵuris, ke mi ne
transiros Jordanon, kaj mi ne venos en la bonan landon, kiun la
Eternulo, via Dio, donas al vi kiel posedaĵon; 22 ĉar mi mortos
en ĉi tiu lando, mi ne transiros Jordanon, sed vi transiros kaj
ekposedos tiun bonan landon. 23 Gardu vin, ke vi ne forgesu la
interligon de la Eternulo, via Dio, kiun Li faris kun vi, kaj ke
vi ne faru al vi ian skulptaĵon, figuron de io, kiel ordonis al
vi la Eternulo, via Dio. 24 Ĉar la Eternulo, via Dio, estas fajro
konsumanta, Dio severa.

25 Se vi naskos filojn kaj filojn de filoj, kaj, longe vivinte
sur la tero, vi malĉastiĝos kaj faros skulptitan figuron de io
kaj faros malbonon antaŭ la okuloj de la Eternulo, via Dio,
kolerigante Lin: 26 mi atestigas al vi hodiaŭ la ĉielon kaj la
teron, ke vi rapide pereos de sur la tero, por kies ekposedo vi
transiras Jordanon; ne longe vi loĝos sur ĝi, sed vi estos
ekstermitaj. 27 Kaj la Eternulo dissemos vin inter la popoloj,
kaj vi restos en malgranda nombro inter la popoloj, al kiuj la
Eternulo vin foririgos. 28 Kaj vi servos tie al dioj, kiuj estas
faritaĵo de homaj manoj, ligno kaj ŝtono, kiuj ne vidas kaj ne
aŭdas kaj ne manĝas kaj ne flaras. 29 Kaj vi serĉos el tie la
Eternulon, vian Dion; kaj vi trovos, se vi serĉos Lin per via
tuta koro kaj per via tuta animo. 30 Kiam vi estos en mizero kaj
kiam vin trafos ĉio ĉi tio en la malproksima venonta tempo, tiam
vi revenos al la Eternulo, via Dio, kaj vi aŭskultos Lian voĉon;
31 ĉar la Eternulo, via Dio, estas Dio kompatema; Li ne forlasos
vin nek pereigos vin, kaj ne forgesos la interligon kun viaj
patroj, pri kiu Li ĵuris al ili. 32 Ĉar demandu la tempojn
antaŭajn, kiuj estis antaŭ vi de post tiu tago, en kiu la
Eternulo kreis homon sur la tero, kaj de unu rando de la ĉielo
ĝis la alia rando: Ĉu estis io, kiel ĉi tiu granda afero, aŭ ĉu
oni aŭdis pri io simila? 33 Ĉu aŭdis la popolo la voĉon de Dio,
parolantan el meze de fajro, kiel vi aŭdis, kaj restis vivanta?
34 Aŭ ĉu provis ia dio iri kaj preni al si unu popolon el inter
alia popolo per provoj, per signoj, kaj per mirakloj, kaj per
milito kaj per forta mano kaj per etendita brako kaj per grandaj
teruraĵoj, simile al ĉio, kion faris al vi la Eternulo, via Dio,
en Egiptujo, antaŭ viaj okuloj? 35 Al vi tio estis montrita, por
ke vi sciu, ke la Eternulo estas Dio, ke ne ekzistas alia krom
Li. 36 El la ĉielo Li aŭdigis al vi Sian voĉon, por instrui vin,
kaj sur la tero Li montris al vi Sian grandan fajron, kaj Liajn
vortojn vi aŭdis el meze de la fajro. 37 Kaj ĉar Li amis viajn
patrojn, tial Li elektis ilian idaron post ili, kaj elkondukis
vin per Sia vizaĝo, per Sia granda forto el Egiptujo, 38 por
forpeli de antaŭ vi popolojn, kiuj estas pli grandaj kaj pli
fortaj ol vi, por envenigi vin kaj doni al vi ilian landon kiel
posedaĵon, kiel nun. 39 Sciu do nun kaj enmetu en vian koron, ke
la Eternulo estas Dio en la ĉielo supre kaj sur la tero malsupre;
ne ekzistas alia. 40 Kaj observu Liajn leĝojn kaj Liajn ordonojn,
kiujn mi ordonas al vi hodiaŭ, por ke estu bone al vi kaj al viaj
filoj post vi, kaj por ke vi longe vivu sur la tero, kiun la
Eternulo, via Dio, donas al vi por ĉiam.

41 Tiam Moseo apartigis tri urbojn transe de Jordan, sur la
flanko de sunleviĝo, 42 por ke tien forkuru mortiginto, kiu
mortigis sian proksimulon senintence, ne estinte malamika al li
de antaŭe, kaj forkurinte al unu el tiuj urboj, li restu viva: 43
Becer en la dezerto, sur la ebenaĵo, por la Rubenidoj, kaj Ramot
en Gilead por la Gadidoj, kaj Golan en Baŝan por la Manaseidoj.

44 Kaj jen estas la instruo, kiun Moseo proponis al la
Izraelidoj; 45 jen estas la atestoj kaj la leĝoj kaj la reguloj,
kiujn Moseo eldiris al la Izraelidoj post ilia eliro el Egiptujo,
46 transe de Jordan, en la valo kontraŭ Bet-Peor, en la lando de
Siĥon, reĝo de la Amoridoj, kiu loĝis en Ĥeŝbon kaj kiun
venkobatis Moseo kaj la Izraelidoj post sia eliro el Egiptujo; 47
kaj ili ekposedis lian landon, kaj la landon de Og, reĝo de
Baŝan, la du reĝoj de la Amoridoj, kiuj estis transe de Jordan,
sur la flanko de sunleviĝo, 48 de Aroer, kiu estas sur la bordo
de la torento Arnon, ĝis la monto Sion (kiu ankaŭ nomiĝas
Ĥermon); 49 kaj la tutan stepon transe de Jordan oriente kaj ĝis
la maro de la stepo ĉe la bazo de Pisga.

Ĉapitro 5

1 Kaj Moseo kunvokis ĉiujn Izraelidojn, kaj diris al ili:
Aŭskultu, ho Izrael, la leĝojn kaj la regulojn, kiujn mi diras en
viajn orelojn hodiaŭ, kaj lernu ilin kaj observu plenumi ilin. 2
La Eternulo, nia Dio, faris kun ni interligon sur Ĥoreb. 3 Ne kun
niaj patroj la Eternulo faris tiun interligon, sed kun ni, kun
ni, kiuj nun ĉi tie ĉiuj vivas. 4 Vizaĝon kontraŭ vizaĝo la
Eternulo parolis kun vi sur la monto el meze de la fajro; 5 mi
tiam staris inter la Eternulo kaj vi, por transdiri al vi la
vorton de la Eternulo, ĉar vi timis la fajron kaj ne supreniris
sur la monton. Kaj Li diris:

6 Mi estas la Eternulo, via Dio, kiu elkondukis vin el la lando
Egipta, el la domo de sklaveco.

7 Ne ekzistu ĉe vi aliaj dioj antaŭ Mi.

8 Ne faru al vi idolon, nek bildon de io, kio estas en la ĉielo
supre aŭ sur la tero malsupre aŭ en la akvo sub la tero; 9 ne
kliniĝu antaŭ ili kaj ne servu ilin; ĉar Mi, la Eternulo, via
Dio, estas Dio severa, kiu la malbonagon de la patroj punas sur
la idoj en la tria kaj kvara generacioj ĉe Miaj malamantoj, 10
kaj kiu faras favorkoraĵon por miloj al Miaj amantoj kaj al la
plenumantoj de Miaj ordonoj.

11 Ne malbonuzu la nomon de la Eternulo, via Dio; ĉar la Eternulo
ne lasos senpuna tiun, kiu malbonuzas Lian nomon.

12 Observu la tagon sabatan, ke vi tenu ĝin sankta, kiel ordonis
al vi la Eternulo, via Dio. 13 Dum ses tagoj laboru kaj faru
ĉiujn viajn aferojn; 14 sed la sepa tago estas sabato de la
Eternulo, via Dio; faru nenian laboron, nek vi, nek via filo, nek
via filino, nek via sklavo, nek via sklavino, nek via bovo, nek
via azeno, nek ia via bruto, nek via fremdulo, kiu estas inter
viaj pordegoj; por ke ripozu via sklavo kaj via sklavino, kiel
vi. 15 Kaj memoru, ke vi estis sklavo en la lando Egipta, kaj la
Eternulo, via Dio, elkondukis vin el tie per mano forta kaj per
brako etendita; pro tio ordonis al vi la Eternulo, via Dio,
observi la tagon sabatan.

16 Respektu vian patron kaj vian patrinon, kiel ordonis al vi la
Eternulo, via Dio; por ke longe daŭru via vivo, kaj por ke estu
al vi bone sur la tero, kiun la Eternulo, via Dio, donas al vi.

17 Ne mortigu.

18 Kaj ne adultu.

19 Kaj ne ŝtelu.

20 Kaj ne parolu kontraŭ via proksimulo malveran ateston.

21 Kaj ne deziru la edzinon de via proksimulo; kaj ne deziru la
domon de via proksimulo, nek lian kampon, nek lian sklavon, nek
lian sklavinon, nek lian bovon, nek lian azenon, nek ion, kio
apartenas al via proksimulo.

22 Tiujn vortojn diris la Eternulo al via tuta anaro sur la
monto, el meze de la fajro, nubo, kaj nebulo, per voĉo laŭta; kaj
Li nenion plu aldonis. Kaj Li skribis ilin sur du ŝtonaj tabeloj
kaj donis ilin al mi. 23 Kaj kiam vi aŭdis la voĉon el la
mallumo, dum la monto brulis per fajro, tiam vi aliris al mi,
ĉiuj viaj tribestroj kaj plejaĝuloj; 24 kaj vi diris: Jen la
Eternulo, nia Dio, montris al ni Sian majeston kaj Sian
grandecon, kaj Lian voĉon ni aŭdis el meze de la fajro; en tiu
tago ni vidis, ke parolas Dio al homo, kaj ĉi tiu restas vivanta.
25 Sed nun por kio ni mortu? nin ja formanĝos ĉi tiu granda
fajro; se ni plue aŭskultos la voĉon de la Eternulo, nia Dio, ni
mortos. 26 Ĉar kie ekzistas ia karno, kiu aŭdis la voĉon de la
vivanta Dio, parolantan el meze de fajro, kiel ni, kaj restis
vivanta? 27 Alproksimiĝu vi, kaj aŭskultu ĉion, kion diros la
Eternulo, nia Dio; kaj vi transdiros al ni ĉion, kion diros la
Eternulo, nia Dio, kaj ni aŭskultos kaj ni plenumos. 28 Kaj la
Eternulo aŭdis la voĉon de viaj vortoj, kiam vi parolis al mi;
kaj la Eternulo diris al mi: Mi aŭdis la voĉon de la vortoj de ĉi
tiu popolo, kiujn ili diris al vi; bona estas ĉio, kion ili
diris. 29 Ho, se ilia koro restus ĉe ili tia, ke ili timu Min kaj
observu ĉiujn Miajn ordonojn ĉiutempe, por ke estu bone al ili
kaj al iliaj filoj eterne! 30 Iru, diru al ili: Reiru en viajn
tendojn. 31 Kaj vi ĉi tie restu kun Mi, kaj Mi eldiros al vi
ĉiujn ordonojn kaj leĝojn kaj regulojn, kiujn vi instruos al ili,
por ke ili plenumadu ilin en la lando, kiun Mi donas al ili kiel
posedaĵon. 32 Kaj observu, ke vi faru, kiel ordonis al vi la
Eternulo, via Dio; ne forflankiĝu dekstren, nek maldekstren. 33
Laŭ tiu tuta vojo, kiun ordonis al vi la Eternulo, via Dio,
iradu, por ke vi vivu kaj por ke estu bone al vi, kaj por ke
longe daŭru via restado en la lando, kiun vi ekposedos.

Ĉapitro 6

1 Kaj jen estas la ordonoj, la leĝoj, kaj la reguloj, kiujn la
Eternulo, via Dio, ordonis instrui al vi, por ke vi plenumadu
ilin en la lando, en kiun vi transiras, por ekposedi ĝin; 2 por
ke vi timu la Eternulon, vian Dion, observante ĉiujn Liajn leĝojn
kaj Liajn ordonojn, kiujn mi ordonas al vi, vi kaj via filo kaj
la filo de via filo, dum via tuta vivo, por ke vi longe vivu. 3
Aŭskultu do, Izrael, kaj observu, ke vi plenumu, por ke estu al
vi bone, kaj por ke vi tre multiĝu, kiel diris al vi la Eternulo,
la Dio de viaj patroj, en la lando, en kiu fluas lakto kaj mielo.

4 Aŭskultu, ho Izrael! la Eternulo, nia Dio, la Eternulo estas
unu sola. 5 Kaj amu la Eternulon, vian Dion, per via tuta koro
kaj per via tuta animo kaj per via tuta forto. 6 Kaj ĉi tiuj
vortoj, kiujn mi ordonas al vi hodiaŭ, estu en via koro; 7 kaj
ripetadu ilin al viaj infanoj, kaj parolu pri ili, kiam vi sidas
en via domo kaj kiam vi iras sur vojo kaj kiam vi kuŝiĝas kaj
kiam vi leviĝas; 8 kaj alligu ilin kiel signon al via mano, kaj
ili estu kiel memorigaĵo inter viaj okuloj; 9 kaj skribu ilin sur
la fostoj de via domo kaj sur viaj pordegoj.

10 Kaj kiam la Eternulo, via Dio, venigos vin en la landon, pri
kiu Li ĵuris al viaj patroj, al Abraham, al Isaak, kaj al Jakob,
ke Li donos al vi grandajn kaj bonajn urbojn, kiujn vi ne
konstruis, 11 kaj domojn plenajn de ĉia bonaĵo, kiujn vi ne
plenigis, kaj putojn, elhakitajn en ŝtono, kiujn vi ne elhakis,
vinberejojn kaj olivarbojn, kiujn vi ne plantis; kaj vi manĝos
kaj estos sata: 12 tiam gardu vin, ke vi ne forgesu la Eternulon,
kiu elkondukis vin el la lando Egipta, el la domo de sklaveco. 13
La Eternulon, vian Dion, timu, kaj al Li servu, kaj per Lia nomo
ĵuru. 14 Ne sekvu aliajn diojn el la dioj de la popoloj, kiuj
estas ĉirkaŭ vi; 15 ĉar la Eternulo, via Dio inter vi, estas Dio
severa; povas ekflami la kolero de la Eternulo, via Dio, kontraŭ
vin, kaj Li ekstermos vin de sur la tero.

16 Ne provu la Eternulon, vian Dion, kiel vi provis Lin en Masa.
17 Precize observu la ordonojn de la Eternulo, via Dio, kaj Liajn
atestojn kaj Liajn leĝojn, kiujn Li ordonis al vi. 18 Kaj faru
juston kaj bonon antaŭ la okuloj de la Eternulo, por ke estu bone
al vi, kaj por ke vi venu kaj ekposedu la bonan landon, pri kiu
la Eternulo ĵuris al viaj patroj; 19 por ke Li forpelu ĉiujn
viajn malamikojn antaŭ vi, kiel la Eternulo diris.

20 Se via filo vin demandos morgaŭ: Kion signifas la atestoj kaj
leĝoj kaj reguloj, kiujn la Eternulo, nia Dio, ordonis al vi? 21
tiam diru al via filo: Ni estis sklavoj al Faraono en Egiptujo,
sed la Eternulo elkondukis nin el Egiptujo per forta mano; 22 kaj
la Eternulo aperigis signojn kaj miraklojn grandajn kaj
suferigajn en Egiptujo, sur Faraono kaj sur lia tuta domo, antaŭ
niaj okuloj; 23 kaj nin Li elkondukis el tie, por venigi nin kaj
doni al ni la landon, pri kiu Li ĵuris al niaj patroj. 24 Kaj la
Eternulo ordonis al ni plenumi ĉiujn ĉi tiujn leĝojn, timi la
Eternulon, nian Dion, por ke estu al ni bone ĉiam, por konservi
al ni la vivon, kiel en la nuna tago. 25 Kaj tio estos nia
justeco, se ni observos plenumi ĉi tiun tutan ordonon antaŭ la
Eternulo, nia Dio, kiel Li ordonis al ni.

Ĉapitro 7

1 Kiam la Eternulo venigos vin en la landon, al kiu vi iras, por
ekposedi ĝin, kaj Li forpelos antaŭ vi grandnombrajn popolojn, la
Ĥetidojn kaj la Girgaŝidojn kaj la Amoridojn kaj la Kanaanidojn
kaj la Perizidojn kaj la Ĥividojn kaj la Jebusidojn, sep popolojn
pli grandnombrajn kaj pli fortajn ol vi; 2 kaj kiam la Eternulo,
via Dio, transdonos ilin al vi, kaj vi venkobatos ilin; tiam
anatemu ilin, ne faru kun ili interligon kaj ne indulgu ilin. 3
Kaj ne boparenciĝu kun ili: vian filinon ne donu al ilia filo,
kaj ilian filinon ne prenu por via filo; 4 ĉar ili forturnos
viajn filojn de Mi, ke ili servu al aliaj dioj, kaj ekflamos
kontraŭ vi la kolero de la Eternulo, kaj Li ekstermos vin rapide.
5 Sed tiele agu kun ili: iliajn altarojn detruu kaj iliajn
statuojn rompu kaj iliajn sanktajn stangojn dishaku kaj iliajn
idolojn forbruligu per fajro. 6 Ĉar popolo sankta vi estas al la
Eternulo, via Dio; vin elektis la Eternulo, via Dio, ke vi estu
Lia popolo propra el ĉiuj popoloj, kiuj estas sur la tero. 7 Ne
pro tio, ke vi estas la plej grandnombra el ĉiuj popoloj, la
Eternulo ekdeziris vin kaj elektis vin, ĉar vi estas ja malpli
grandnombra ol ĉiuj popoloj; 8 sed pro la amo de la Eternulo al
vi, kaj por ke Li plenumu la ĵuron, kiun Li ĵuris al viaj patroj,
la Eternulo elkondukis vin per forta mano kaj liberigis vin el la
domo de sklaveco, el la mano de Faraono, reĝo de Egiptujo. 9 Sciu
do, ke la Eternulo, via Dio, nur Li estas Dio, Dio fidinda, kiu
konservas la interligon kaj favorkorecon rilate al Liaj amantoj
kaj al la plenumantoj de Liaj ordonoj dum mil generacioj, 10 kaj
kiu repagas al Siaj malamantoj persone, pereigante ilin, ne
prokrastas al Sia malamanto, al li persone Li repagas. 11 Observu
do la ordonojn kaj la leĝojn kaj la regulojn, kiujn mi ordonas al
vi hodiaŭ, por plenumi ilin.

12 Kaj pro tio, ke vi aŭskultos tiujn regulojn kaj observos ilin
kaj plenumos ilin, la Eternulo, via Dio, konservos al vi la
interligon kaj la favorkorecon, pri kiuj Li ĵuris al viaj patroj;
13 kaj Li amos vin kaj benos vin kaj multigos vin, kaj benos la
frukton de via ventro kaj la frukton de via tero, vian grenon kaj
vian moston kaj vian oleon, la frukton de viaj bovinoj kaj la
frukton de viaj ŝafinoj, sur la tero, pri kiu Li ĵuris al viaj
patroj, ke Li donos ĝin al vi. 14 Vi estos benita pli ol ĉiuj
popoloj; ne estos inter vi senfruktulo aŭ senfruktulino, ankaŭ
inter viaj brutoj. 15 Kaj la Eternulo forturnos de vi ĉian
malsanon, kaj ĉiun malbonan epidemiaĵon de Egiptujo, kiun vi
konas; Li ne metos ilin sur vin, sed Li metos ilin sur ĉiujn
viajn malamantojn. 16 Kaj vi konsumos ĉiujn popolojn, kiujn la
Eternulo, via Dio, transdonas al vi; ne indulgu ilin via okulo,
kaj vi ne servu al iliaj dioj, ĉar tio estus falilo por vi. 17
Eble vi diros en via koro: Tiuj popoloj estas pli grandnombraj ol
mi, kiel mi povos forpeli ilin? 18 Ne timu ilin: memoru, kion
faris la Eternulo, via Dio, al Faraono kaj al la tuta Egiptujo,
19 la grandajn provojn, kiujn vidis viaj okuloj, kaj la signojn
kaj la miraklojn kaj la fortan manon kaj la etenditan brakon, per
kiuj elkondukis vin la Eternulo, via Dio; tiel la Eternulo, via
Dio, faros al ĉiuj popoloj, kiujn vi timas. 20 Kaj ankaŭ krabrojn
sendos la Eternulo, via Dio, sur ilin, ĝis pereos la restintoj,
kaj tiuj, kiuj kaŝiĝis antaŭ vi. 21 Ne sentu teruron antaŭ ili,
ĉar la Eternulo, via Dio, estas inter vi, la Dio granda kaj
timinda. 22 Kaj la Eternulo, via Dio, forpelos tiujn popolojn de
antaŭ vi iom post iom; vi ne povas ekstermi ilin rapide, por ke
ne multiĝu kontraŭ vi la sovaĝaj bestoj. 23 Kaj la Eternulo, via
Dio, transdonos ilin al vi, kaj Li tumultigos ilin antaŭ vi per
granda tumulto, ĝis ili estos ekstermitaj. 24 Kaj Li transdonos
iliajn reĝojn en viajn manojn, kaj vi ekstermos ilian nomon el
sub la ĉielo; neniu restos stare antaŭ vi, ĝis vi ekstermos ilin.
25 La figurojn de iliaj dioj forbruligu per fajro; ne deziru
preni al vi la arĝenton aŭ oron, kiu estas sur ili, por ke vi ne
kaptiĝu per tio; ĉar tio estas abomenaĵo por la Eternulo, via
Dio. 26 Kaj ne enportu abomenaĵon en vian domon, por ke vi ne
anatemiĝu kiel ĝi; malestimu kaj abomenu ĝin, ĉar ĝi estas
anatemaĵo.

Ĉapitro 8

1 Ĉiujn ordonojn, kiujn mi ordonas al vi hodiaŭ, observu, por
plenumi ilin, por ke vi vivu kaj multiĝu, kaj venu kaj ekposedu
la landon, pri kiu la Eternulo ĵuris al viaj patroj. 2 Kaj memoru
la tutan vojon, laŭ kiu kondukis vin la Eternulo, via Dio, dum
kvardek jaroj tra la dezerto, por humiligi vin, por elprovi vin,
por sciiĝi, kio estas en via koro, ĉu vi obeos Liajn ordonojn aŭ
ne. 3 Kaj Li humiligis vin kaj malsatigis vin, kaj nutris vin per
manao, kiun vi ne konis kaj kiun ne konis viaj patroj, por montri
al vi, ke ne per la pano sole vivas homo, sed per ĉio, kio eliras
el la buŝo de la Eternulo, homo povas vivi. 4 Via vesto ne
sentaŭgiĝis sur vi kaj via piedo ne ŝvelis dum ĉiuj kvardek
jaroj. 5 Kaj sciu en via koro, ke kiel homo instruas sian filon,
tiel la Eternulo, via Dio, instruas vin. 6 Observu do la ordonojn
de la Eternulo, via Dio, irante laŭ Liaj vojoj kaj timante Lin. 7
Ĉar la Eternulo, via Dio, kondukas vin en landon bonan, en
landon, en kiu torentoj da akvo, fontoj, kaj lagoj eliras el la
valoj kaj el la montoj, 8 en landon de tritiko kaj hordeo kaj
vinberoj kaj figarboj kaj granatarboj, en landon de olivarboj kaj
mielo, 9 en landon, en kiu vi manĝos panon sen neceso de ŝparado
kaj en kiu nenio al vi mankos, en landon, kies ŝtonoj estas fero
kaj en kies montoj vi elhakados kupron. 10 Kaj vi manĝos kaj
satiĝos, kaj vi benos la Eternulon, vian Dion, pro la bona tero,
kiun Li donis al vi. 11 Gardu vin, ke vi ne forgesu la Eternulon,
vian Dion, ne observante Liajn ordonojn kaj instrukciojn kaj
leĝojn, kiujn mi ordonas al vi hodiaŭ; 12 kiam vi manĝos kaj
satiĝos kaj konstruos bonajn domojn kaj enloĝiĝos, 13 kaj kiam
viaj grandaj kaj malgrandaj brutoj multiĝos kaj vi havos multe da
arĝento kaj oro kaj via tuta havo grandiĝos, 14 tiam ne altiĝu
via koro, kaj ne forgesu la Eternulon, vian Dion, kiu elkondukis
vin el la lando Egipta, el la domo de sklaveco; 15 kaj kiu
trakondukis vin tra la granda kaj terura dezerto, kie estis
serpentoj, aspidoj kaj skorpioj kaj sekaj lokoj senakvaj; kaj kiu
eligis por vi akvon el granita roko; 16 kaj kiu nutris vin en la
dezerto per manao, kiun ne konis viaj patroj, por humiligi vin
kaj por elprovi vin, por fari al vi bonon en la tempo estonta. 17
Ne diru en via koro: Mia forto kaj la potenco de mia mano akiris
al mi ĉi tiun grandan havon; 18 sed memoru la Eternulon, vian
Dion, ĉar Li estas Tiu, kiu donas al vi forton, por akiri grandan
havon, por plenumi Sian interligon, pri kiu Li ĵuris al viaj
patroj, kiel vi vidas nun. 19 Kaj mi avertas vin hodiaŭ, ke, se
vi forgesos la Eternulon, vian Dion, kaj sekvos aliajn diojn kaj
servos al ili kaj kliniĝos antaŭ ili, tiam vi pereos; 20 simile
al la popoloj, kiujn la Eternulo pereigas antaŭ vi, tiel vi
pereos; pro tio, ke vi ne obeos la voĉon de la Eternulo, via Dio.

Ĉapitro 9

1 Aŭskultu, ho Izrael! vi transiras nun Jordanon, por iri kaj
ekposedi popolojn, kiuj estas pli grandaj kaj pli fortaj ol vi,
urbojn grandajn kaj fortikigitajn ĝis la ĉielo, 2 popolon grandan
kaj altkreskan, la Anakidojn, kiujn vi konas, kaj pri kiuj vi
aŭdis: Kiu povas kontraŭstari al la filoj de Anak? 3 Sciu do nun,
ke la Eternulo, via Dio, mem iras antaŭ vi, kiel fajro
konsumanta; Li ekstermos ilin kaj Li submetos ilin antaŭ vi, kaj
vi forpelos ilin kaj pereigos ilin rapide, kiel la Eternulo diris
al vi. 4 Ne diru en via koro, kiam la Eternulo, via Dio, forpelos
ilin de antaŭ vi: Pro mia virteco la Eternulo venigis min por
ekposedi ĉi tiun landon; pro la malvirteco de ĉi tiuj popoloj la
Eternulo forpelas ilin de antaŭ vi. 5 Ne pro via virteco kaj pro
la honesteco de via koro vi venas por ekposedi ilian landon; sed
pro la malvirteco de ĉi tiuj popoloj la Eternulo, via Dio,
forpelas ilin de antaŭ vi, kaj por plenumi tion, kion la Eternulo
ĵuris al viaj patroj, al Abraham, al Isaak, kaj al Jakob. 6 Sciu
do, ke ne pro via virteco la Eternulo, via Dio, donas al vi tiun
bonan landon por ekposedi ĝin; ĉar vi estas popolo malmolnuka. 7
Memoru, ne forgesu, kiel vi kolerigis la Eternulon, vian Dion, en
la dezerto; de post la tago, en kiu vi eliris el la lando Egipta,
ĝis via veno al ĉi tiu loko, vi estis malobeemaj kontraŭ la
Eternulo. 8 Kaj ĉe Ĥoreb vi incitis la Eternulon, kaj la Eternulo
ekkoleris kontraŭ vi tiel, ke Li volis ekstermi vin. 9 Kiam mi
supreniris sur la monton, por preni la ŝtonajn tabelojn, la
tabelojn de la interligo, kiun la Eternulo faris kun vi, kaj mi
restis sur la monto kvardek tagojn kaj kvardek noktojn, panon mi
ne manĝis kaj akvon mi ne trinkis: 10 tiam la Eternulo donis al
mi la du ŝtonajn tabelojn skribitajn per la fingro de Dio, kaj
sur ili estis ĉiuj vortoj, kiujn diris al vi la Eternulo sur la
monto el meze de fajro en la tago de kunveno. 11 Kaj tio estis
post la paso de kvardek tagoj kaj kvardek noktoj, ke la Eternulo
donis al mi la du ŝtonajn tabelojn, la tabelojn de la interligo.
12 Kaj la Eternulo diris al mi: Leviĝu, rapide iru malsupren de
ĉi tie, ĉar malmoraliĝis via popolo, kiun vi elkondukis el
Egiptujo; rapide ili forflankiĝis de la vojo, kiun Mi ordonis al
ili: ili faris al si fanditan idolon. 13 Kaj la Eternulo diris al
mi jene: Mi vidas ĉi tiun popolon, Mi vidas, ke ĝi estas popolo
malmolnuka; 14 lasu Min, Mi ekstermos ilin, kaj Mi forviŝos ilian
nomon el sub la ĉielo, kaj Mi faros el vi popolon pli fortan kaj
pli grandnombran ol ili. 15 Kaj mi turnis min kaj malsupreniris
de la monto, kaj la monto brulis per fajro; kaj la du tabeloj de
la interligo estis en miaj du manoj. 16 Kaj mi vidis, ke vi pekis
kontraŭ la Eternulo, via Dio, vi faris al vi fanditan bovidon, vi
rapide forflankiĝis de la vojo, kiun la Eternulo ordonis al vi;
17 kaj mi prenis la du tabelojn kaj forĵetis ilin el miaj ambaŭ
manoj kaj disrompis ilin antaŭ viaj okuloj. 18 Kaj mi ĵetis min
antaŭ la Eternulo, kiel antaŭe, dum kvardek tagoj kaj kvardek
noktoj mi panon ne manĝis kaj akvon ne trinkis, pro ĉiuj viaj
pekoj, kiujn vi pekis, farante malbonon antaŭ la okuloj de la
Eternulo, kolerigante Lin; 19 ĉar mi timis la koleron kaj
furiozon, per kiuj la Eternulo ekkoleris kontraŭ vi, dezirante
ekstermi vin. Kaj la Eternulo aŭskultis min ankaŭ ĉi tiun fojon.
20 Ankaŭ kontraŭ Aaron la Eternulo tre ekkoleris kaj volis
ekstermi lin; sed mi preĝis ankaŭ por Aaron en tiu tempo. 21 Kaj
vian pekon, kiun vi faris, la bovidon, mi prenis kaj forbruligis
ĝin per fajro kaj disbatis ĝin, disfrakasante tiel, ke ĝi fariĝis
malgrandpeca kiel polvo, kaj mi ĵetis ĝian polvon en la torenton,
kiu defluas de la monto. 22 Ankaŭ en Tabera kaj en Masa kaj en
Kibrot-Hataava vi kolerigis la Eternulon. 23 Kaj kiam la Eternulo
sendis vin el Kadeŝ-Barnea, dirante: Iru kaj ekposedu la landon,
kiun Mi donas al vi; tiam vi malobeis la vortojn de la Eternulo,
via Dio, kaj vi ne kredis al Li kaj ne aŭskultis Lian voĉon. 24
Malobeemaj vi estis kontraŭ la Eternulo de la tago, kiam mi
ekkonis vin. 25 Mi do kuŝis antaŭ la Eternulo dum la kvardek
tagoj kaj kvardek noktoj, kiujn mi kuŝis; ĉar la Eternulo
intencis ekstermi vin. 26 Kaj mi preĝis al la Eternulo, kaj
diris: Mia Sinjoro, ho Eternulo, ne pereigu Vian popolon kaj Vian
posedaĵon, kiun Vi liberigis per Via grandeco kaj kiun Vi
elkondukis el Egiptujo per forta mano. 27 Rememoru Viajn
servantojn Abraham, Isaak, kaj Jakob; ne atentu la obstinecon de
ĉi tiu popolo nek ĝian malvirtecon nek ĝiajn pekojn; 28 por ke ne
diru la loĝantoj de tiu lando, el kiu Vi elkondukis nin: Pro tio,
ke la Eternulo ne povis venigi ilin en la landon, pri kiu Li
parolis al ili, kaj pro malamo al ili Li elkondukis ilin, por
mortigi ilin en la dezerto. 29 Kaj ili estas ja Via popolo kaj
Via posedaĵo, kiun Vi elkondukis per Via granda forto kaj per Via
etendita brako.

Ĉapitro 10

1 En tiu tempo la Eternulo diris al mi: Skulptu al vi du ŝtonajn
tabelojn kiel la antaŭaj, kaj supreniru al Mi sur la monton, kaj
faru al vi lignan keston. 2 Kaj Mi skribos sur la tabeloj la
vortojn, kiuj estis sur la antaŭaj tabeloj, kiujn vi disrompis,
kaj vi metos ilin en la keston. 3 Tiam mi faris keston el akacia
ligno, kaj mi skulptis du ŝtonajn tabelojn kiel la antaŭaj, kaj
mi iris sur la monton, kaj la du tabeloj estis en miaj manoj. 4
Kaj Li skribis sur la tabeloj, kiel estis skribite antaŭe, la dek
ordonojn, kiujn la Eternulo diris al vi sur la monto el meze de
la fajro en la tago de kunveno, kaj la Eternulo donis ilin al mi.
5 Kaj mi turnis min kaj malsupreniris de la monto, kaj metis la
tabelojn en la keston, kiun mi faris, kaj ili restis tie, kiel la
Eternulo ordonis al mi. (6 Kaj la Izraelidoj ekvojiris de Beerot-
Bene-Jaakan al Mosera; tie mortis Aaron, kaj tie li estis
enterigita; kaj lia filo Eleazar fariĝis pastro anstataŭ li. 7 De
tie ili ekvojiris al Gudgod, kaj el Gudgod al Jotbata, en la
landon, en kiu troviĝas torentoj da akvoj. 8 En tiu tempo la
Eternulo apartigis la tribon de Levi, por porti la keston de la
interligo de la Eternulo, por stari antaŭ la Eternulo, servi al
Li, kaj beni en Lia nomo, ĝis la nuna tago. 9 Tial Levi ne
ricevis parton kaj heredan posedaĵon kun siaj fratoj: la Eternulo
estas lia heredaĵo, kiel la Eternulo, via Dio, diris al li.) 10
Kaj mi staris sur la monto, kiel en la antaŭa tempo, dum kvardek
tagoj kaj kvardek noktoj; kaj la Eternulo aŭskultis min ankaŭ
tiun fojon: la Eternulo ne volis pereigi vin. 11 Kaj la Eternulo
diris al mi: Leviĝu, ekvojiru antaŭ la popolo, por ke ili venu
kaj ekposedu la landon, pri kiu Mi ĵuris al iliaj patroj, ke Mi
donos ĝin al ili.

12 Kaj nun, Izrael, kion la Eternulo, via Dio, postulas de vi?
nur ke vi timu la Eternulon, vian Dion, ke vi iru laŭ ĉiuj Liaj
vojoj, ke vi amu Lin, kaj ke vi servu al la Eternulo, via Dio,
per via tuta koro kaj per via tuta animo; 13 ke vi observu la
ordonojn de la Eternulo kaj Liajn leĝojn, kiujn mi transdonas al
vi hodiaŭ, por ke estu bone al vi. 14 Jen al la Eternulo, via
Dio, apartenas la ĉielo kaj la ĉielo de la ĉieloj, la tero, kaj
ĉio, kio estas sur ĝi; 15 tamen nur pri viaj patroj plaĉis al la
Eternulo ekami ilin, kaj Li elektis vin, ilian idaron post ili,
el ĉiuj popoloj, kiel vi vidas nun. 16 Cirkumcidu do la prepucion
de via koro, kaj ne estu plu malmolnukaj. 17 Ĉar la Eternulo, via
Dio, estas Dio de dioj kaj Sinjoro de sinjoroj, la Dio granda,
potenca, kaj timinda, kiu ne atentas personojn kaj ne prenas
subaĉeton, 18 kaj kiu zorgas pri justeco por orfo kaj vidvino,
kaj amas fremdulon, donante al li panon kaj veston. 19 Amu do la
fremdulon; ĉar fremduloj vi estis en la lando Egipta. 20 La
Eternulon, vian Dion, timu; al Li servu kaj al Li algluiĝu kaj
per Lia nomo ĵuru. 21 Li estas via gloro, kaj Li estas via Dio,
kiu faris por vi tiujn grandajn kaj timindajn aferojn, kiujn
vidis viaj okuloj. 22 En la nombro de sepdek animoj viaj patroj
foriris en Egiptujon, kaj nun la Eternulo, via Dio, faris vin
grandnombraj kiel la steloj de la ĉielo.

Ĉapitro 11

1 Amu do la Eternulon, vian Dion, kaj observu Liajn aranĝojn kaj
leĝojn kaj instrukciojn kaj ordonojn en ĉiu tempo. 2 Kaj sciu
hodiaŭ, ĉar mi parolas ne al viaj filoj, kiuj ne scias kaj ne
vidis la punon de la Eternulo, via Dio, Lian grandecon, Lian
fortan manon, kaj Lian etenditan brakon, 3 kaj Liajn signojn kaj
Liajn farojn, kiujn Li faris interne de Egiptujo al Faraono, reĝo
de Egiptujo, kaj al lia tuta lando; 4 kaj kion Li faris al la
militistaro de Egiptujo, al ĝiaj ĉevaloj kaj ĉaroj, kiujn Li
superverŝis per la akvo de la Ruĝa Maro, kiam ili postkuris vin;
kaj la Eternulo pereigis ilin ĝis la nuna tago; 5 kaj kion Li
faris al vi en la dezerto, ĝis vi venis al ĉi tiu loko; 6 kaj
kion Li faris al Datan kaj Abiram, filoj de Eliab, filo de Ruben,
kiam la tero malfermis sian buŝon kaj englutis ilin kaj iliajn
familiojn kaj iliajn tendojn, kaj ĉion, kio ekzistis ĉe ili, meze
de la tuta Izrael. 7 Viaj okuloj vidis ja ĉiujn grandajn farojn
de la Eternulo, kiujn Li faris. 8 Observu do ĉiujn ordonojn,
kiujn mi ordonas al vi hodiaŭ, por ke vi fortiĝu, kaj por ke vi
venu kaj ekposedu la landon, en kiun vi transiras, por ekposedi
ĝin, 9 kaj por ke vi longe vivu sur la tero, pri kiu la Eternulo
ĵuris al viaj patroj, ke Li donos ĝin al ili kaj al ilia idaro,
landon, en kiu fluas lakto kaj mielo. 10 Ĉar la lando, en kiun vi
iras, por ekposedi ĝin, ne estas kiel la lando Egipta, el kiu vi
eliris, kie, seminte vian semon, vi devis akvumi ĝin per viaj
piedoj, kiel legoman ĝardenon. 11 La lando, en kiun vi transiras,
por ekposedi ĝin, estas lando kun montoj kaj valoj; de la pluvo
ĉiela ĝi trinkas akvon; 12 lando, pri kiu zorgas la Eternulo, via
Dio; ĉiam la okuloj de la Eternulo, via Dio, estas sur ĝi, de la
komenco de la jaro ĝis la fino de la jaro.

13 Kaj se vi obeos Miajn ordonojn, kiujn Mi ordonas al vi hodiaŭ,
amante la Eternulon, vian Dion, kaj servante al Li per via tuta
koro kaj per via tuta animo: 14 tiam Mi donos al via lando pluvon
ĝiatempe, fruan kaj malfruan; kaj vi kolektos vian grenon kaj
vian moston kaj vian oleon. 15 Kaj Mi donos herbon sur via kampo
por via bruto; kaj vi manĝos kaj estos sata. 16 Gardu vin, ke ne
forlogiĝu via koro, kaj ke vi ne forflankiĝu, kaj ke vi ne servu
al aliaj dioj kaj ne kliniĝu antaŭ ili. 17 Alie ekflamos kontraŭ
vi la kolero de la Eternulo, kaj Li ŝlosos la ĉielon, kaj ne
estos pluvo, kaj la tero ne donos siajn produktaĵojn, kaj vi
rapide forpereos el la bona lando, kiun la Eternulo donas al vi.
18 Metu do ĉi tiujn miajn vortojn en vian koron kaj en vian
animon, kaj alligu ilin kiel signon al via mano, kaj ili estu
kiel memorigaĵo inter viaj okuloj. 19 Kaj instruu ilin al viaj
filoj, parolante pri ili, kiam vi sidos en via domo kaj kiam vi
iros sur la vojo kaj kiam vi kuŝiĝos kaj kiam vi leviĝos; 20 kaj
skribu ilin sur la fostoj de via domo kaj sur viaj pordegoj; 21
por ke longiĝu via vivo kaj la vivo de viaj infanoj sur la tero,
pri kiu la Eternulo ĵuris al viaj patroj, ke Li donos ĝin al ili,
kiel longe estas la ĉielo super la tero. 22 Se vi observos ĉiujn
ĉi tiujn ordonojn, kiujn mi ordonas al vi plenumi, amante la
Eternulon, vian Dion, irante laŭ ĉiuj Liaj vojoj, kaj algluiĝante
al Li: 23 tiam la Eternulo forpelos de antaŭ vi ĉiujn tiujn
popolojn, kaj vi ekposedos popolojn pli grandajn kaj pli fortajn
ol vi. 24 Ĉiu loko, sur kiu ekpaŝos via piedo, fariĝos via; de la
dezerto kaj Lebanon, de la rivero, la rivero Eŭfrato, ĝis la
ekstrema maro estos viaj limoj. 25 Neniu povos kontraŭstari al
vi: timon kaj teruron antaŭ vi la Eternulo venigos sur ĉiun
teron, sur kiu vi ekpaŝos, kiel Li diris al vi.

26 Rigardu, mi proponas al vi hodiaŭ benon kaj malbenon: 27
benon, se vi aŭskultos la ordonojn de la Eternulo, via Dio, kiujn
mi ordonas al vi hodiaŭ; 28 kaj malbenon, se vi ne aŭskultos la
ordonojn de la Eternulo, via Dio, sed forflankiĝos de la vojo,
kiun mi ordonas al vi hodiaŭ, kaj sekvos diojn aliajn, kiujn vi
ne konas.

29 Kiam la Eternulo, via Dio, venigos vin en la landon, en kiun
vi iras, por ekposedi ĝin, tiam vi esprimos la benon sur la monto
Gerizim kaj la malbenon sur la monto Ebal; 30 ili estas transe de
Jordan, malantaŭ la vojo al la okcidento, en la lando de la
Kanaanidoj, kiuj loĝas en la stepo, kontraŭ Gilgal, apud la
kverko More. 31 Ĉar vi transiras Jordanon, por veni ekposedi la
landon, kiun la Eternulo, via Dio, donas al vi, kaj vi ekposedos
ĝin kaj ekloĝos en ĝi. 32 Observu do, ke vi plenumu ĉiujn leĝojn
kaj instrukciojn, kiujn mi donas al vi hodiaŭ.

Ĉapitro 12

1 Jen estas la leĝoj kaj reguloj, kiujn vi devas observi por
plenumi en la lando, kiun la Eternulo, la Dio de viaj patroj,
donas al vi kiel posedaĵon, dum la tuta tempo, kiun vi vivos sur
la tero. 2 Ekstermu ĉiujn lokojn, kie la popoloj, kiujn vi
ekposedos, servis al siaj dioj sur la altaj montoj kaj sur la
montetoj kaj sub ĉiu verda arbo. 3 Kaj detruu iliajn altarojn,
kaj rompu iliajn monumentojn, kaj iliajn sanktajn stangojn
forbruligu per fajro, kaj la figurojn de iliaj dioj disbatu, kaj
ekstermu ilian nomon de tiu loko. 4 Ne faru tiele al la Eternulo,
via Dio; 5 sed al la loko, kiun elektos la Eternulo, via Dio,
inter ĉiuj viaj triboj, por meti tien Sian nomon, al Lia loĝejo
direktu vin kaj venu tien, 6 kaj tien alportu viajn bruloferojn
kaj viajn buĉoferojn kaj viajn dekonaĵojn kaj la oferdonojn de
viaj manoj kaj viajn promesitaĵojn kaj viajn memvolajn oferojn
kaj la unuenaskitojn el viaj grandaj kaj malgrandaj brutoj. 7 Kaj
manĝu tie antaŭ la Eternulo, via Dio, kaj estu gajaj, vi kaj viaj
familioj, en ĉiu entrepreno de viaj manoj, per kiu benis vin la
Eternulo, via Dio. 8 Ne faru simile al ĉio, kion ni faras ĉi tie
hodiaŭ, ĉiu tion, kio plaĉas al li; 9 ĉar vi nun ankoraŭ ne venis
al la ripozo kaj al la posedaĵo, kiun la Eternulo, via Dio, donas
al vi. 10 Sed kiam vi transiros Jordanon kaj ekloĝos en la lando,
kiun la Eternulo, via Dio, posedigas al vi, kaj Li ripozigos vin
de ĉiuj viaj malamikoj ĉirkaŭe kaj vi loĝos sendanĝere: 11 tiam
sur la lokon, kiun elektos la Eternulo, via Dio, por loĝigi tie
Sian nomon, tien alportu ĉion, kion mi ordonas al vi: viajn
bruloferojn kaj viajn buĉoferojn, viajn dekonaĵojn kaj la
oferdonojn de viaj manoj, kaj ĉion elektitan laŭ viaj promesoj,
kiujn vi promesis al la Eternulo; 12 kaj estu gajaj antaŭ la
Eternulo, via Dio, vi kaj viaj filoj kaj viaj filinoj kaj viaj
servantoj kaj viaj servantinoj, kaj la Levido, kiu estas inter
viaj pordegoj, ĉar li ne havas parton kaj posedaĵon kun vi. 13
Gardu vin, ke vi ne alportu viajn bruloferojn sur ĉiu loko, kiun
vi vidos; 14 nur sur tiu loko, kiun elektos la Eternulo, inter
unu el viaj triboj, tie alportu viajn bruloferojn, kaj tie faru
ĉion, kion mi ordonas al vi. 15 Tamen, kiom deziros via animo, vi
povas buĉi kaj manĝi viandon laŭ la beno de la Eternulo, via Dio,
kiun Li donos al vi en ĉiuj viaj urboj; purulo kaj malpurulo
povas manĝi ĝin, kiel gazelon aŭ cervon. 16 Nur la sangon ne
manĝu; sur la teron elverŝu ĝin, kiel akvon. 17 Vi ne devas manĝi
en viaj urboj la dekonaĵon el via greno kaj el via mosto kaj el
via oleo, kaj la unuenaskitojn el viaj grandaj kaj malgrandaj
brutoj, kaj ĉiujn viajn promesitaĵojn, kiujn vi promesos, kaj
viajn memvolajn oferojn kaj la oferdonojn de viaj manoj; 18 sed
nur antaŭ la Eternulo, via Dio, manĝu tion sur la loko, kiun
elektos la Eternulo, via Dio, vi kaj via filo kaj via filino kaj
via servanto kaj via servantino, kaj la Levido, kiu estas inter
viaj pordegoj; kaj estu gajaj antaŭ la Eternulo, via Dio, en ĉiu
entrepreno de viaj manoj. 19 Gardu vin, ke vi ne forlasu la
Levidon dum via tuta vivo sur via tero.

20 Kiam la Eternulo, via Dio, vastigos viajn limojn, kiel Li
diris al vi, kaj vi diros: Mi manĝos viandon--ĉar via animo
ekdeziros manĝi viandon: tiam laŭ la tuta deziro de via animo
manĝu viandon. 21 Se estos malproksima de vi tiu loko, kiun
elektos la Eternulo, via Dio, por meti tien Sian nomon, tiam buĉu
el viaj grandaj kaj malgrandaj brutoj, kiujn la Eternulo donis al
vi, kiel mi ordonis al vi, kaj manĝu en viaj urboj laŭ la tuta
deziro de via animo. 22 Sed manĝu tion tiel, kiel oni manĝas
gazelon kaj cervon; malpurulo kaj purulo egale povas tion manĝi.
23 Nur detenu vin, ke vi ne manĝu la sangon; ĉar la sango estas
la animo, kaj vi ne devas manĝi la animon kun la viando; 24 ne
manĝu ĝin, sur la teron elverŝu ĝin, kiel akvon; 25 ne manĝu ĝin,
por ke estu bone al vi kaj al viaj idoj post vi, se vi faros
plaĉantaĵon antaŭ la okuloj de la Eternulo. 26 Sed viajn
sanktaĵojn, kiujn vi havos, kaj viajn promesitaĵojn portu, kaj
venu sur la lokon, kiun elektos la Eternulo. 27 Kaj oferfaru
viajn bruloferojn, la viandon kaj la sangon, sur la altaro de la
Eternulo, via Dio; sed la sango de viaj buĉoferoj estu elverŝata
sur la altaron de la Eternulo, via Dio, kaj la viandon vi povas
manĝi. 28 Observu kaj obeu ĉiujn ĉi tiujn vortojn, kiujn mi
ordonas al vi, por ke estu bone al vi kaj al viaj idoj post vi
eterne, se vi faros tion, kio estas bona kaj plaĉa antaŭ la
okuloj de la Eternulo, via Dio.

29 Kiam la Eternulo, via Dio, ekstermos de antaŭ vi la popolojn,
al kiuj vi iras, por forpeli ilin, kaj vi forpelos ilin kaj
ekloĝos en ilia lando: 30 tiam gardu vin, ke vi ne enretiĝu per
ili, post kiam ili estos ekstermitaj de antaŭ vi, kaj ke vi ne
serĉu iliajn diojn, dirante: Kiel ĉi tiuj popoloj servis al siaj
dioj, tiel mi ankaŭ faros. 31 Ne agu tiel koncerne la Eternulon,
vian Dion; ĉar ĉion, kion abomenas la Eternulo, kion Li malamas,
ili faras por siaj dioj, kaj eĉ siajn filojn kaj filinojn ili
forbruligas per fajro al siaj dioj.

32 Ĉion, kion mi ordonas al vi, tion observu, ke vi ĝin plenumu;
ne aldonu al tio, kaj ne deprenu de tio.

Ĉapitro 13

1 Se aperos inter vi profeto aŭ sonĝisto kaj prezentos al vi
signon aŭ miraklon, 2 kaj plenumiĝos la signo aŭ miraklo, pri kiu
li parolis al vi, kaj li diros: Ni sekvu aliajn diojn, kiujn vi
ne konas, kaj ni servu al ili: 3 tiam ne aŭskultu la vortojn de
tiu profeto aŭ de tiu sonĝisto, ĉar tiam elprovas vin la
Eternulo, via Dio, por sciiĝi, ĉu vi amas la Eternulon, vian
Dion, per via tuta koro kaj per via tuta animo. 4 La Eternulon,
vian Dion, sekvu, kaj Lin timu, kaj Liajn ordonojn observu, kaj
Lian voĉon aŭskultu, kaj al Li servu, kaj al Li alteniĝu. 5 Kaj
tiun profeton aŭ tiun sonĝiston oni devas mortigi; ĉar li
predikis defalon de la Eternulo, via Dio, kiu elkondukis vin el
la lando Egipta kaj liberigis vin el la domo de sklaveco--por
delogi vin de la vojo, laŭ kiu la Eternulo, via Dio, ordonis al
vi iri; kaj ekstermu la malbonon el inter vi.

6 Se logos vin sekrete via frato, filo de via patrino, aŭ via
filo, aŭ via filino, aŭ la edzino en viaj brakoj, aŭ via amiko
plej intima, dirante: Ni iru kaj servu al aliaj dioj, kiujn ne
konis vi nek viaj patroj, 7 el la dioj de la popoloj, kiuj estas
ĉirkaŭ vi, la proksimaj de vi aŭ la malproksimaj de vi, de unu
fino de la lando ĝis la alia: 8 tiam ne konsentu kun li kaj ne
aŭskultu lin; ne indulgu lin via okulo, ne kompatu kaj ne kaŝu
lin, 9 sed mortigu lin; via mano devas esti sur li la unua, por
mortigi lin, kaj la manoj de la tuta popolo poste. 10 Kaj ĵetu
sur lin ŝtonojn, ke li mortu; ĉar li volis forlogi vin de la
Eternulo, via Dio, kiu elkondukis vin el la lando Egipta, el la
domo de sklaveco. 11 Kaj la tuta Izrael tion aŭdos kaj ektimos,
kaj oni ne plu faros tian malbonan agon inter vi.

12 Se vi aŭdos pri iu el viaj urboj, kiujn la Eternulo, via Dio,
donas al vi por loĝado, ke oni diras: 13 Eliris el inter vi homoj
sentaŭgaj kaj forlogis la loĝantojn de sia urbo, dirante: Ni iru
kaj servu al aliaj dioj, kiujn vi ne konis; 14 kaj vi serĉos kaj
esploros kaj bone pridemandos; kaj montriĝos, ke tio estas
preciza vero, ke la abomenaĵo estas farita inter vi: 15 tiam
mortigu la loĝantojn de tiu urbo per glavo, detruu ĝin, kaj ĉion,
kio estas en ĝi, kaj ankaŭ ĝiajn brutojn mortigu per glavo. 16
Kaj ĝian tutan havon kolektu sur la mezon de placo, kaj
forbruligu per fajro la urbon kaj ĝian tutan havon, absolute
ĉion, al la Eternulo, via Dio; kaj ĝi estu eterna ruino, oni
neniam ĝin rekonstruu. 17 Kaj nenio el la anatemaĵo algluiĝu al
via mano, por ke la Eternulo forlasu Sian flaman koleron kaj donu
al vi favorkorecon kaj indulgu vin kaj multigu vin, kiel Li ĵuris
al viaj patroj, 18 se vi aŭskultos la voĉon de la Eternulo, via
Dio, observante ĉiujn Liajn ordonojn, kiujn mi ordonas al vi
hodiaŭ, farante plaĉantaĵon antaŭ la okuloj de la Eternulo, via
Dio.

Ĉapitro 14

1 Vi estas filoj de la Eternulo, via Dio: ne faru sur vi
entranĉojn kaj ne faru senharaĵon super viaj okuloj pro mortinto;
2 ĉar vi estas popolo sankta al la Eternulo, via Dio, kaj vin la
Eternulo elektis, ke vi estu Lia popolo propra, el ĉiuj popoloj,
kiuj estas sur la tero.

3 Nenian abomenaĵon manĝu. 4 Jen estas la brutoj, kiujn vi povas
manĝi: bovo, ŝafo, kaj kapro, 5 cervo kaj gazelo kaj kapreolo kaj
ibekso kaj antilopo kaj uro kaj tragelafo. 6 Ĉian bruton, kiu
havas disfenditajn hufojn kaj distranĉan sulkon inter la du
duonhufoj kaj kiu remaĉas maĉitaĵon, tian el la brutoj vi povas
manĝi. 7 Nur ĉi tiujn ne manĝu el la remaĉantaj maĉitaĵon kaj el
la havantaj disfenditajn hufojn kun distranĉa sulko: la kamelon
kaj la leporon kaj la hirakon; ĉar ili remaĉas maĉitaĵon, sed
iliaj hufoj ne estas disfenditaj, malpuraj ili estas por vi; 8
kaj la porkon, ĉar ĝiaj hufoj estas disfenditaj, sed ĝi ne
remaĉas maĉitaĵon, malpura ĝi estas por vi; ilian viandon ne
manĝu, kaj ilian kadavron ne ektuŝu.

9 Ĉi tiujn vi povas manĝi el ĉiuj bestoj, kiuj estas en la akvo:
ĉiujn, kiuj havas naĝilojn kaj skvamojn, vi povas manĝi; 10 sed
ĉiujn, kiuj ne havas naĝilojn kaj skvamojn, ne manĝu: malpura tio
estas por vi.

11 Ĉian birdon puran vi povas manĝi. 12 Sed ĉi tiujn el ili ne
manĝu: la aglon kaj la gipaeton kaj la pandionon 13 kaj la
vulturon kaj la falkon kaj la milvon kun ĝia speco 14 kaj ĉian
korvon kun ĝia speco 15 kaj la struton kaj la strigon kaj la
mevon kaj la akcipitron kun ĝia speco, 16 la noktuon kaj la
ibison kaj la cignon 17 kaj la pelikanon kaj la perknopteron kaj
la mergulon 18 kaj la cikonion kaj la ardeon kun ĝia speco kaj la
upupon kaj la vesperton. 19 Kaj ĉia rampaĵo flugilhava estas por
vi malpura; oni ne devas ilin manĝi. 20 Ĉian puran birdon vi
povas manĝi.

21 Manĝu nenian kadavraĵon; al la fremdulo, kiu estas en via
urbo, vi povas ĝin doni, ke li ĝin manĝu; aŭ vi povas vendi al
alilandulo; ĉar vi estas popolo sankta al la Eternulo, via Dio.
Ne kuiru kapridon en la lakto de ĝia patrino.

22 Apartigu dekonaĵon el ĉiuj produktaĵoj de via semado, kiuj
venas de la kampo ĉiujare. 23 Kaj manĝu antaŭ la Eternulo, via
Dio, sur la loko, kiun Li elektos, por loĝigi tie Sian nomon,
dekonaĵon el via greno, el via mosto, kaj el via oleo, kaj la
unuenaskitojn el viaj grandaj kaj malgrandaj brutoj; por ke vi
lernu timi ĉiam la Eternulon, vian Dion. 24 Kaj se tro longa
estos por vi la vojo kaj vi ne povos porti, ĉar tro malproksima
estos de vi la loko, kiun elektos la Eternulo, via Dio, por meti
tien Sian nomon, kaj la Eternulo, via Dio, vin benis: 25 tiam vi
povas tion monigi, kaj vi prenos la monon en vian manon, kaj iros
al la loko, kiun la Eternulo, via Dio, elektos; 26 kaj vi aĉetos
pro tiu mono ĉion, kion ekdeziros via animo, el grandaj aŭ
malgrandaj brutoj, el vino aŭ el drinkaĵo, aŭ el ĉio, kion
postulos via animo; kaj vi manĝos tie antaŭ la Eternulo, via Dio,
kaj vi estos gajaj, vi kaj via familio. 27 Kaj la Levidon, kiu
estas en via urbo, ne forlasu; ĉar li ne havas parton kaj
heredaĵon ĉe vi.

28 Post paso de tri jaroj apartigu la tutan dekonaĵon de viaj
produktaĵoj de tiu jaro kaj metu tion ĉe viaj pordegoj; 29 kaj
venos la Levido--ĉar li ne havas parton kaj heredaĵon ĉe vi--kaj
la fremdulo kaj la orfo kaj la vidvino, kiuj estas en via urbo,
kaj ili manĝos kaj satiĝos; por ke benu vin la Eternulo, via Dio,
en ĉiu faro de viaj manoj, kiun vi faros.

Ĉapitro 15

1 Post paso de sep jaroj faru forlason. 2 Jen estas la esenco de
la forlaso: ĉiu kreditoro, kiu pruntedonis ion al sia proksimulo,
forlasu tion, li ne postulu tion de sia proksimulo aŭ de sia
frato; ĉar estas proklamita forlaso pro la Eternulo. 3 De
alilandulo vi povas postuli; sed kion vi havos ĉe via frato, tion
via mano forlasu. 4 Cetere ne estos ĉe vi malriĉulo (ĉar la
Eternulo benos vin en la lando, kiun la Eternulo, via Dio, donas
al vi kiel heredan posedaĵon), 5 se vi nur obeos la voĉon de la
Eternulo, via Dio, por observi kaj plenumi ĉiujn ĉi tiujn
ordonojn, kiujn mi ordonas al vi hodiaŭ. 6 Ĉar la Eternulo, via
Dio, benos vin, kiel Li diris al vi; kaj vi pruntedonos al multaj
popoloj, sed vi ne prunteprenos; kaj vi regos super multaj
popoloj, sed super vi ili ne regos.

7 Se estos inter vi malriĉulo iu el viaj fratoj en iu el viaj
urboj en via lando, kiun la Eternulo, via Dio, donas al vi, tiam
ne malmoligu vian koron kaj ne fermu vian manon antaŭ via frato,
la malriĉulo; 8 sed malfermu al li vian manon, kaj pruntedonu al
li laŭmezure de lia manko, kio mankos al li. 9 Gardu vin, ke ne
aperu en via koro malpia penso: Alproksimiĝas la sepa jaro, la
jaro de forlaso; kaj via okulo fariĝos malfavora kontraŭ via
malriĉa frato kaj vi ne donos al li, kaj li plendos pri vi al la
Eternulo, kaj peko estos sur vi. 10 Donu al li, kaj ne ĉagrenu
vin via koro, kiam vi donos al li; ĉar pro tio benos vin la
Eternulo, via Dio, en ĉiuj viaj faroj kaj en ĉiu entrepreno de
via mano. 11 Ĉar ne mankos malriĉuloj en la lando, tial mi
ordonas al vi jene: malfermu vian manon al via frato, al via
senhavulo, kaj al via malriĉulo en via lando.

12 Se vendos sin al vi via frato, Hebreo aŭ Hebreino, li servu
vin dum ses jaroj, sed en la sepa jaro forsendu lin de vi en
libereco. 13 Kaj kiam vi forsendos lin de vi en libereco, ne
forsendu lin kun malplenaj manoj; 14 sed havigu al li iom el viaj
brutoj kaj el via garbejo kaj el via vinpremejo; per kio benis
vin la Eternulo, via Dio, tion donu al li. 15 Memoru, ke vi estis
sklavo en la lando Egipta, kaj la Eternulo, via Dio, liberigis
vin; tial mi ordonas al vi tion hodiaŭ. 16 Kaj se li diros al vi:
Mi ne foriros de vi, ĉar mi amas vin kaj vian domon--ĉar estas al
li bone ĉe vi: 17 tiam prenu alenon kaj enpiku en lian orelon kaj
en la pordon, kaj li estos sklavo al vi por ĉiam. Ankaŭ kun via
sklavino agu tiel. 18 Tio ne ŝajnu al vi malfacila, kiam vi
forsendos lin de vi en libereco; ĉar duoblan pagon de dungito li
perlaboris ĉe vi dum ses jaroj; kaj la Eternulo, via Dio, benos
vin en ĉio, kion vi faros.

19 Ĉiun virseksan unuenaskiton, kiu naskiĝos al viaj grandaj kaj
malgrandaj brutoj, dediĉu al la Eternulo, via Dio; ne laboru per
la unuenaskito de via bovo, kaj ne tondu la unuenaskiton de via
ŝafo. 20 Antaŭ la Eternulo, via Dio, manĝu ĝin ĉiujare, sur la
loko, kiun elektos la Eternulo, vi kaj via familio; 21 sed se ĝi
havos ian difekton, se ĝi estos lama aŭ blinda, aŭ se ĝi havos
kian ajn malbonan difekton, tiam ne buĉu ĝin ofere al la
Eternulo, via Dio. 22 Sed inter viaj pordegoj vi povas ĝin manĝi,
malpurulo kaj purulo egale, kiel gazelon kaj cervon. 23 Nur ĝian
sangon ne manĝu; sur la teron elverŝu ĝin, kiel akvon.

Ĉapitro 16

1 Observu la monaton Abib, kaj faru Paskon al la Eternulo, via
Dio; ĉar en la monato Abib elkondukis vin la Eternulo, via Dio,
el Egiptujo en la nokto. 2 Kaj buĉu Paskon al la Eternulo, via
Dio, el grandaj kaj malgrandaj brutoj, sur la loko, kiun la
Eternulo elektos, por loĝigi tie Sian nomon. 3 Ne manĝu kun tio
fermentintaĵon; dum sep tagoj manĝu kun tio macojn, panon de
mizero--ĉar rapidece vi eliris el la lando Egipta--por ke vi
memoru dum la tuta tempo de via vivo la tagon de via eliro el la
lando Egipta. 4 Oni ne vidu ĉe vi fermentintaĵon en via tuta
limitaĵo dum sep tagoj; kaj el la viando, kiun vi oferbuĉos
vespere en la unua tago, neniom restu ĝis la mateno. 5 Vi ne
povas buĉi la Paskon en iu el la urboj, kiujn la Eternulo, via
Dio, donos al vi; 6 nur sur la loko, kiun elektos la Eternulo,
via Dio, por loĝigi tie Sian nomon, buĉu la Paskon vespere, ĉe la
subiro de la suno--tempo de via eliro el Egiptujo. 7 Kaj kuiru
kaj manĝu sur tiu loko, kiun elektos la Eternulo, via Dio; kaj en
la sekvanta tago vi povas vin turni kaj iri al viaj tendoj. 8 Dum
ses tagoj manĝu macojn, kaj en la sepa tago estu sankta kunveno
antaŭ la Eternulo, via Dio; ne faru laboron.

9 Sep semajnojn kalkulu al vi; de post la apero de la rikoltilo
en la spikoj komencu kalkuli la sep semajnojn. 10 Kaj faru feston
de semajnoj al la Eternulo, via Dio, kun libervola dono el via
mano, kiun vi donos konforme al tio, kiom benis vin la Eternulo,
via Dio. 11 Kaj estu gajaj antaŭ la Eternulo, via Dio, vi kaj via
filo kaj via filino kaj via servanto kaj via servantino, kaj la
Levido, kiu estas en viaj pordegoj, kaj la fremdulo kaj la orfo
kaj la vidvino, kiuj estas inter vi, sur la loko, kiun elektos la
Eternulo, via Dio, por loĝigi tie Sian nomon. 12 Kaj memoru, ke
vi estis sklavo en Egiptujo; kaj observu kaj plenumu ĉi tiujn
leĝojn.

13 Feston de laŭboj faru al vi dum sep tagoj, kiam vi kolektos el
via draŝejo kaj el via vinpremejo. 14 Kaj estu gajaj en via
festo, vi kaj via filo kaj via filino kaj via servanto kaj via
servantino, kaj la Levido kaj la fremdulo kaj la orfo kaj la
vidvino, kiuj estas inter viaj pordegoj. 15 Dum sep tagoj festu
al la Eternulo, via Dio, sur la loko, kiun elektos la Eternulo;
ĉar benos vin la Eternulo, via Dio, en ĉiuj viaj produktaĵoj kaj
en ĉiuj faroj de viaj manoj, kaj vi estos tute gaja. 16 Tri
fojojn en la jaro ĉiu via virseksulo devas aperi antaŭ la
Eternulo, via Dio, sur la loko, kiun Li elektos: en la festo de
macoj kaj en la festo de semajnoj kaj en la festo de laŭboj; kaj
li ne aperu antaŭ la Eternulo kun malplenaj manoj; 17 ĉiu kun
donaco en sia mano, konforme al la beno de la Eternulo, via Dio,
kiun Li donis al vi.

18 Juĝistojn kaj kontrolistojn starigu al vi en ĉiuj viaj urboj,
kiujn la Eternulo, via Dio, donos al vi laŭ viaj triboj; kaj ili
juĝu la popolon per juĝo justa. 19 Ne klinu la leĝon, ne atentu
personojn; kaj ne prenu subaĉeton, ĉar subaĉeto blindigas la
okulojn de saĝuloj kaj konfuzas la aferojn de justuloj. 20
Justecon, justecon sekvu, por ke vi vivu kaj posedu la landon,
kiun la Eternulo, via Dio, donas al vi.

21 Ne plantu al vi sanktan stangon el ia arbo apud la altaro de
la Eternulo, via Dio, kiun vi faros al vi; 22 kaj ne starigu al
vi statuon, kion malamas la Eternulo, via Dio.

Ĉapitro 17

1 Ne oferbuĉu al la Eternulo, via Dio, bovon aŭ ŝafon, kiu havas
sur si difekton, kian ajn malbonaĵon; ĉar tio estas abomenaĵo por
la Eternulo, via Dio.

2 Se troviĝos inter vi en iu el viaj urboj, kiujn la Eternulo,
via Dio, donas al vi, viro aŭ virino, kiu faras malbonon antaŭ la
Eternulo, via Dio, malobeante Lian interligon; 3 kaj li iros kaj
servos al aliaj dioj, kaj adorkliniĝos antaŭ ili aŭ antaŭ la suno
aŭ antaŭ la luno aŭ antaŭ la tuta armeo de la ĉielo, kion mi ne
ordonis; 4 kaj estos dirite al vi, kaj vi aŭdos kaj bone
esploros, kaj montriĝos, ke la afero estas preciza vero, ke tiu
abomenaĵo estas farita en Izrael: 5 tiam elkonduku tiun viron aŭ
tiun virinon, kiuj faris tiun malbonan aferon, al via pordego, la
viron aŭ la virinon, kaj ĵetu sur ilin ŝtonojn, ke ili mortu. 6
Laŭ la akuzo de du atestantoj aŭ tri atestantoj la mortigoto estu
ekzekutita; li ne estu mortigita laŭ la akuzo de unu atestanto. 7
La mano de la atestantoj estu sur li plej antaŭe, por mortigi
lin, kaj la mano de la tuta popolo poste; tiel ekstermu la
malbonon el inter vi.

8 Se estos por vi tro malfacila ia juĝa afero inter sango kaj
sango, inter proceso kaj proceso, inter frapo kaj frapo, en
disputaj aferoj en via urbo: tiam leviĝu, kaj iru al la loko,
kiun elektos la Eternulo, via Dio; 9 kaj venu al la pastroj
Levidoj, kaj al la juĝisto, kiu estos en tiu tempo, kaj demandu,
kaj ili diros al vi la juĝan decidon. 10 Kaj agu laŭ la vorto,
kiun ili diros al vi de tiu loko, kiun la Eternulo elektos; kaj
observu, ke vi faru ĉion, kion ili instruos al vi. 11 Laŭ la
instruo, kiun ili donos al vi, kaj laŭ la decido, kiun ili diros
al vi, agu; de tio, kion ili diros al vi, ne dekliniĝu dekstren
nek maldekstren. 12 Kiu agos arogante, kaj ne obeos la pastron,
kiu staras tie, por servi al la Eternulo, via Dio, aŭ la
juĝiston, tiu homo devas morti; kaj vi ekstermos la malbonon el
Izrael. 13 Kaj la tuta popolo aŭdos kaj ektimos, kaj ili ne plu
agos arogante.

14 Kiam vi venos en la landon, kiun la Eternulo, via Dio, donas
al vi, kaj vi ekposedos ĝin kaj ekloĝos en ĝi, kaj diros: Mi
starigos super mi reĝon, kiel ĉiuj popoloj ĉirkaŭ mi: 15 tiam
starigu super vi reĝon, kiun elektos la Eternulo, via Dio; el
inter viaj fratoj starigu super vi reĝon; vi ne povas starigi
super vi homon aligentan, kiu ne estas via frato. 16 Sed li ne
multigu al si ĉevalojn, kaj li ne revenigu la popolon en
Egiptujon, por multigi ĉevalojn; la Eternulo diris al vi: Ne iru
plu returne laŭ tiu vojo. 17 Kaj li ne multigu al si edzinojn,
por ke ne dekliniĝu lia koro; kaj arĝenton kaj oron li ne tro
multigu al si. 18 Sed kiam li sidiĝos sur la trono de sia regno,
li transskribu al si kopion de ĉi tiu instruo en libron laŭ tio,
kio troviĝas ĉe la pastroj Levidoj; 19 kaj ĝi estu ĉe li, kaj li
legadu en ĝi dum sia tuta vivo, por ke li lernu timi la
Eternulon, sian Dion, observante ĉiujn vortojn de ĉi tiu instruo
kaj ĉi tiujn leĝojn, por plenumi ilin; 20 por ke ne altiĝu lia
koro super liaj fratoj kaj por ke li ne dekliniĝu de la ordono
dekstren nek maldekstren, por ke li restu longe en sia reĝeco, li
kaj liaj filoj, inter Izrael.

Ĉapitro 18

1 Ne havos la pastroj Levidoj, la tuta tribo de Levi, parton kaj
heredaĵon kun Izrael: la fajroferojn de la Eternulo kaj Lian
apartenaĵon ili manĝados. 2 Heredaĵon ili ne havos inter siaj
fratoj: la Eternulo estas ilia heredaĵo, kiel Li diris al ili. 3
Jen estas tio, kion devas doni al la pastroj la popolo, la
oferbuĉantoj de bovo aŭ ŝafo: oni donu al la pastro la ŝultron
kaj la makzelojn kaj la stomakon; 4 la unuaaĵon de via greno, de
via mosto, kaj de via oleo, kaj la unuaaĵon de la tonditaĵo de
viaj ŝafoj donu al li. 5 Ĉar lin elektis la Eternulo, via Dio, el
ĉiuj viaj triboj, ke li staru kaj servu en la nomo de la
Eternulo, li kaj liaj filoj en ĉiu tempo.

6 Kaj se venos Levido el iu el viaj urboj, el la tuta Izrael, kie
li loĝas, kaj li venos pro la tuta deziro de sia animo al la
loko, kiun elektos la Eternulo, 7 kaj li servos en la nomo de la
Eternulo, lia Dio, kiel ĉiuj liaj fratoj, la Levidoj, kiuj staras
tie antaŭ la Eternulo: 8 tiam ili manĝu egalajn partojn, krom
tio, kion donas al li la vendo de la patra havo.

9 Kiam vi venos en la landon, kiun la Eternulo, via Dio, donas al
vi, tiam ne lernu fari ion similan al la abomenaĵoj de tiuj
popoloj: 10 ne devas troviĝi inter vi iu, kiu trairigas sian
filon aŭ filinon tra fajro, aŭguristo, antaŭdiristo, magiisto,
sorĉisto, 11 nek subĵurigisto, nek elvokisto de spiritoj, nek
signoklarigisto, nek esploristo de mortintoj; 12 ĉar abomenaĵo
por la Eternulo estas ĉiu, kiu faras tion, kaj pro tiuj
abomenaĵoj la Eternulo, via Dio, forpelas ilin de antaŭ vi. 13
Senmakula estu antaŭ la Eternulo, via Dio; 14 ĉar tiuj popoloj,
kiujn vi forpelas, aŭskultas antaŭdiristojn kaj aŭguristojn; sed
al vi ne tion donis la Eternulo, via Dio. 15 Profeton al via
mezo, el viaj fratoj, similan al mi, starigos por vi la Eternulo,
via Dio; lin aŭskultu, 16 konforme al tio, kion vi petis de la
Eternulo, via Dio, ĉe Ĥoreb en la tago de la kunveno, dirante: Mi
ne aŭdu plu la voĉon de la Eternulo, mia Dio, kaj ĉi tiun grandan
fajron mi ne vidu plu, por ke mi ne mortu. 17 Kaj la Eternulo
diris al mi: Bona estas tio, kion ili diris. 18 Profeton Mi
starigos por ili el la mezo de iliaj fratoj, similan al vi; kaj
Mi metos Miajn vortojn en lian buŝon, kaj li parolos al ili ĉion,
kion Mi ordonos al li. 19 Kaj se iu homo ne aŭskultos Miajn
vortojn, kiujn li parolos en Mia nomo, tiun Mi punos. 20 Sed
profeton, kiu arogos diri en Mia nomo ion, kion Mi ne ordonis al
li diri, aŭ kiu parolos en la nomo de aliaj dioj, tiun profeton
oni mortigu. 21 Kaj se vi diros en via koro: Kiel ni ekkonos la
vorton, kiun ne diris la Eternulo? 22 Kion la profeto diros en la
nomo de la Eternulo kaj la afero ne fariĝos kaj ne plenumiĝos--
tio estas la vortoj, kiujn la Eternulo ne diris; pro aroganteco
diris tion la profeto; ne timu lin.

Ĉapitro 19

1 Kiam la Eternulo, via Dio, ekstermos la popolojn, kies landon
la Eternulo, via Dio, donas al vi, kaj vi forpelos ilin kaj
ekloĝos en iliaj urboj kaj en iliaj domoj: 2 tiam apartigu el vi
tri urbojn en via lando, kiun la Eternulo, via Dio, donas al vi
kiel posedaĵon. 3 Aranĝu al vi la vojon, kaj dividu en tri
partojn la spacon de via lando, kiun havigos al vi la Eternulo,
via Dio; kaj ili estos por tio, ke tien forkuru ĉiu mortiginto. 4
Kaj jen estas la afero pri mortiginto, kiu povas forkuri tien kaj
resti vivanta: se iu mortigos sian proksimulon senintence, ne
estinte lia malamiko antaŭe; 5 aŭ se iu iros kun sia proksimulo
en arbaron, por haki lignon, kaj eksvingiĝos lia mano kun la
hakilo, por haki la arbon, kaj la fero desaltos de la tenilo kaj
trafos la proksimulon kaj tiu mortos--li forkuru al unu el tiuj
urboj, por resti vivanta; 6 por ke ne postkuru la sangovenĝanto
la mortiginton, kiam ekflamos lia koro, kaj ne kuratingu lin, se
la vojo estos longa, kaj ne mortigu lin; ĉar li ne meritas
morton, ĉar li ne estis lia malamiko antaŭe. 7 Tial mi ordonas al
vi, dirante: Tri urbojn apartigu al vi. 8 Kaj kiam la Eternulo,
via Dio, plilarĝigos viajn limojn, kiel Li ĵuris al viaj patroj,
kaj donos al vi la tutan landon, kiun Li promesis doni al viaj
patroj; 9 se ĉiujn ĉi tiujn ordonojn, kiujn mi donas al vi
hodiaŭ, vi observos kaj plenumos, amante la Eternulon, vian Dion,
kaj irante laŭ Liaj vojoj en ĉiu tempo: tiam aldonu al vi ankoraŭ
tri urbojn krom tiuj tri; 10 por ke ne estu verŝata senkulpa
sango meze de via lando, kiun la Eternulo, via Dio, donas al vi
kiel posedaĵon, kaj por ke vi ne estu kulpa pri sango. 11 Sed se
iu estos malamiko al sia proksimulo kaj insidos lin kaj leviĝos
kontraŭ lin kaj mortigos lin kaj forkuros al unu el tiuj urboj:
12 tiam la plejaĝuloj en lia urbo sendu kaj prenigu lin el tie
kaj transdonu lin en la manon de la sangovenĝanto, por ke li
mortu. 13 Via okulo ne indulgu lin; forviŝu la sangon de
senkulpulo el Izrael, kaj estos al vi bone.

14 Ne forŝovu la limon de via proksimulo, kiun difinis la
antaŭuloj en via posedaĵo, kiun vi ricevos en la lando, kiun la
Eternulo, via Dio, donas al vi kiel posedaĵon.

15 Ne valoras unu atestanto kontraŭ homo en ĉia kulpo, en ĉia
krimo, kaj en ĉia peko, kiun li pekos: laŭ la diro de du
atestantoj aŭ laŭ la diro de tri atestantoj oni povas fari
proceson. 16 Se kontraŭ iu stariĝos atestanto maljusta, akuzante
lin pri krimo, 17 tiam la du homoj, kiuj havas inter si juĝan
disputon, stariĝu antaŭ la Eternulo, antaŭ la pastroj kaj la
juĝistoj, kiuj estos en tiu tempo; 18 kaj la juĝistoj bone
esploru; kaj se montriĝos, ke la atestanto estas atestanto
malvera, ke li akuzis malvere sian fraton: 19 tiam agu kun li
tiel, kiel li intencis agi kun sia frato; kaj tiel ekstermu la
malbonon el inter vi. 20 Kaj la aliaj aŭdos kaj ektimos, kaj ili
ne faros plu tian malbonon inter vi. 21 Kaj via okulo ne indulgu:
animon pro animo, okulon pro okulo, denton pro dento, manon pro
mano, piedon pro piedo.

Ĉapitro 20

1 Kiam vi iros milite kontraŭ vian malamikon kaj vi vidos
ĉevalojn kaj ĉarojn kaj pli multe da homoj ol ĉe vi, ne timu
ilin; ĉar kun vi estas la Eternulo, via Dio, kiu elkondukis vin
el la lando Egipta. 2 Kaj kiam vi alproksimiĝos al la batalo,
tiam elpaŝu la pastro kaj parolu al la popolo; 3 kaj li diru al
ili: Aŭdu, ho Izrael! vi iras nun en batalon kontraŭ viajn
malamikojn; ne malfortiĝu via koro, ne timu, ne konfuziĝu, kaj ne
tremu antaŭ ili; 4 ĉar la Eternulo, via Dio, iras kun vi, por
batali pro vi kontraŭ viaj malamikoj kaj por helpi vin. 5 Kaj la
kontrolistoj parolu al la popolo, dirante: Kiu konstruis novan
domon kaj ne inaŭguris ĝin, tiu iru kaj revenu al sia domo, ĉar
eble li mortos en la batalo kaj alia homo ĝin inaŭguros; 6 kaj
kiu plantis vinberĝardenon kaj ne ĝuis ĝiajn fruktojn, tiu iru
kaj revenu al sia domo, ĉar eble li mortos en la batalo kaj alia
homo ĝuos ĝiajn fruktojn; 7 kaj kiu fianĉiĝis kun virino kaj ne
prenis ŝin, tiu iru kaj revenu al sia domo, ĉar eble li mortos en
la batalo kaj alia viro ŝin prenos. 8 Kaj plue la kontrolistoj
parolu al la popolo, kaj diru: Kiu estas timema kaj senkuraĝa,
tiu iru kaj revenu al sia domo, por ke li ne senkuraĝigu la koron
de siaj fratoj, kiel lia koro estas. 9 Kaj kiam la kontrolistoj
finos paroli al la popolo, tiam oni starigu militestrojn super la
popolo.

10 Kiam vi aliros al urbo, por batali kontraŭ ĝi, tiam proponu al
ĝi pacon. 11 Kaj se ĝi respondos al vi per paco kaj malfermos sin
antaŭ vi, tiam la tuta popolo, kiu troviĝos en ĝi, pagu al vi
tributon kaj servu vin. 12 Sed se ĝi ne faros pacon kun vi, sed
militos kontraŭ vi, tiam sieĝu ĝin; 13 kaj kiam la Eternulo, via
Dio, transdonos ĝin en vian manon, tiam mortigu ĉiujn ĝiajn
virseksulojn per glavo; 14 nur la virinojn kaj la infanojn kaj la
brutojn, kaj ĉion, kio estos en la urbo, la tutan militakiraĵon
prenu al vi, kaj konsumu la militakiraĵon de viaj malamikoj,
kiujn la Eternulo, via Dio, transdonis al vi. 15 Tiel agu kun
ĉiuj urboj, kiuj estas tre malproksime de vi kaj kiuj ne
apartenas al la urboj de tiuj popoloj. 16 Sed al tiuj urboj de
tiuj popoloj, kiujn la Eternulo, via Dio, donas al vi kiel
posedaĵon, lasu la vivon al neniu animo; 17 sed ekstermu ilin: la
Ĥetidojn kaj la Amoridojn, la Kanaanidojn kaj la Perizidojn, la
Ĥividojn kaj la Jebusidojn, kiel ordonis al vi la Eternulo, via
Dio; 18 por ke ili ne instruu al vi fari simile al ĉiuj iliaj
abomenaĵoj, kiujn ili faris por siaj dioj, kaj por ke vi ne peku
antaŭ la Eternulo, via Dio.

19 Se vi dum longa tempo sieĝos urbon, por militakiri ĝin kaj
preni ĝin, ne ruinigu ĝiajn arbojn, levante kontraŭ ilin hakilon;
ĉar vi povas manĝi fruktojn de ili, tial ne forhaku ilin; ĉar ĉu
arbo de kampo estas homo, ke ĝi povus foriri de vi en la
fortikaĵon? 20 Nur tian arbon, pri kiu vi scios, ke ĝi ne estas
arbo fruktodona, vi povas ruinigi kaj forhaki, por konstrui
bastionojn kontraŭ la urbo, kiu militas kontraŭ vi, ĝis vi ĝin
venkos.

Ĉapitro 21

1 Se estos trovita mortigito sur la tero, kiun la Eternulo, via
Dio, donas al vi kiel posedaĵon, kuŝanta sur la kampo, kaj oni ne
scios, kiu lin mortigis: 2 tiam eliru viaj plejaĝuloj kaj viaj
juĝistoj, kaj ili mezuru ĝis la urboj, kiuj troviĝas ĉirkaŭe de
la mortigito. 3 Kaj kiu urbo estos plej proksime de la mortigito,
ties plejaĝuloj prenu bovidinon, per kiu oni ne laboris kaj kiu
ne portis jugon; 4 kaj la plejaĝuloj de tiu urbo forkonduku la
bovidinon al valo kun fluanta akvo, valo, kiu ne estas plugita
nek prisemita, kaj ili rompu tie la kolon de la bovidino en la
valo; 5 kaj aliru la pastroj, idoj de Levi (ĉar ilin elektis la
Eternulo, via Dio, por servi al Li kaj por beni en la nomo de la
Eternulo, kaj laŭ ilia diro devas esti decidata ĉiu disputo kaj
ĉiu difekto); 6 kaj ĉiuj plejaĝuloj de tiu urbo, kiuj estos la
plej proksimaj de la mortigito, lavu siajn manojn super la
bovidino, al kiu oni rompis la kolon en la valo, 7 kaj ili sciigu
kaj diru: Niaj manoj ne verŝis ĉi tiun sangon, kaj niaj okuloj ne
vidis; 8 pekliberigu Vian popolon Izrael, kiun Vi liberigis, ho
Eternulo, kaj ne kalkulu sangon senkulpan inter Via popolo
Izrael. Kaj estos pardonita al ili la sango. 9 Kaj vi elviŝu el
inter vi la sangon de senkulpulo, por ke vi faru plaĉantaĵon
antaŭ la Eternulo.

10 Kiam vi eliros en militon kontraŭ viajn malamikojn, kaj la
Eternulo, via Dio, transdonos ilin en viajn manojn, kaj vi prenos
de ili kaptitojn, 11 kaj vi vidos inter la kaptitoj virinon
belaspektan kaj ekamos ŝin kaj prenos ŝin al vi kiel edzinon: 12
tiam venigu ŝin internen de via domo, kaj ŝi pritondu sian kapon
kaj pritranĉu siajn ungojn, 13 kaj ŝi deprenu de si siajn vestojn
de kaptiteco, kaj ŝi loĝu en via domo, kaj ŝi priploru sian
patron kaj sian patrinon en la daŭro de unu monato; kaj post tio
vi povas eniri al ŝi kaj fariĝi ŝia edzo, kaj ŝi estos por vi
edzino. 14 Kaj se ŝi ne plaĉos al vi, tiam forliberigu ŝin, kien
ŝi volas; sed ne vendu ŝin pro mono, ne premu ŝin per via forto,
pro tio, ke vi humiligis ŝin.

15 Se viro havos du edzinojn, unu amatan kaj duan ne amatan, kaj
ili naskos al li filojn, la amata kaj la ne amata, kaj la filo
unuenaskita estos de la ne amata: 16 tiam ĉe la disdono de sia
havo al la filoj li ne povas doni unuaecon al la filo de la amata
antaŭ la filo de la ne amata, la unuenaskito; 17 sed la
unuenaskiton, la filon de la ne amata, li devas estkonfesi, por
doni al li duoblan parton el ĉio, kio troviĝas ĉe li; ĉar li
estas la unua frukto de lia forto, li havas la rajton de
unuenaskiteco.

18 Se iu havos filon obstinan kaj malobean, kiu ne aŭskultas la
voĉon de sia patro nek la voĉon de sia patrino, kaj ili punadis
lin, sed li ne aŭskultas ilin: 19 tiam lia patro kaj lia patrino
prenu lin kaj alkonduku lin al la plejaĝuloj de lia urbo kaj al
la pordego de lia loĝoloko; 20 kaj ili diru al la plejaĝuloj de
lia urbo: Ĉi tiu nia filo estas obstina kaj malobea, li ne
aŭskultas nian voĉon, li estas manĝegemulo kaj drinkemulo. 21
Tiam ĉiuj homoj de lia urbo priĵetu lin per ŝtonoj, ke li mortu;
tiel ekstermu la malbonon el inter vi, kaj ĉiuj Izraelidoj aŭdos
kaj ektimos.

22 Se iu fariĝos kulpa pri peko, kiu meritas morton, kaj li estos
mortigita kaj vi pendigos lin sur arbo: 23 tiam lia kadavro ne
devas resti dum la nokto sur la arbo, sed vi devas lin enterigi
en la sama tago; ĉar pendigito estas malbenita antaŭ Dio; kaj ne
makulu vian teron, kiun la Eternulo, via Dio, donas al vi kiel
posedaĵon.

Ĉapitro 22

1 Kiam vi vidos, ke bovo de via frato aŭ lia ŝafo erarvagas, ne
forturnu vin de ili, sed rekonduku ilin al via frato. 2 Se via
frato ne estas proksime de vi aŭ se vi lin ne konas, tiam enpelu
ilin en vian domon, kaj ili estu ĉe vi, ĝis via frato ilin
serĉos, kaj tiam redonu ilin al li. 3 Tiel same agu kun lia
azeno, tiel same agu kun lia vesto, kaj tiel same agu kun ĉia
perditaĵo de via frato, kun ĉio, kio estos perdita de li kaj kion
vi trovos: vi ne devas forturni vin.

4 Kiam vi vidos, ke azeno de via frato aŭ lia bovo falis sur la
vojo, ne forturnu vin de ili; levu ilin kune kun li.

5 Ne devas esti apartenaĵo de viro sur virino, kaj viro ne
surmetu sur sin veston de virino; ĉar abomenaĵo por la Eternulo,
via Dio, estas ĉiu, kiu faras tion.

6 Se vi trovos neston de birdo antaŭ vi sur la vojo, sur iu arbo
aŭ sur la tero, kun birdidoj aŭ kun ovoj, kaj la patrino sidas
sur la birdidoj aŭ sur la ovoj, ne prenu la patrinon kune kun la
idoj; 7 la patrinon forliberigu, kaj la idojn vi povas preni al
vi; por ke estu al vi bone kaj por ke vi longe vivu.

8 Kiam vi konstruos novan domon, faru balustradon ĉirkaŭ via
tegmento, por ke vi ne venigu sangon sur vian domon, se iu
defalos de ĝi. 9 Ne prisemu vian vinberĝardenon per miksospecaj
semoj, por ke ne malbeniĝu la tuta rikolto, la semo, kiun vi
semis, kaj la fruktoj de la vinberĝardeno.

10 Ne plugu per bovo kaj azeno kune. 11 Ne surmetu sur vin
miksospecan veston el lano kaj lino kune.

12 Kvastojn faru al vi sur la kvar anguloj de via kovrilo, per
kiu vi vin kovras.

13 Se iu prenos edzinon kaj envenos al ŝi kaj ekmalamos ŝin, 14
kaj li akuzos ŝin kalumnie kaj kurigos pri ŝi malbonon famon, kaj
diros: Ĉi tiun virinon mi prenis, kaj mi alproksimiĝis al ŝi kaj
ne trovis ĉe ŝi virgecon: 15 tiam la patro de la junulino kaj ŝia
patrino prenu kaj elportu la signojn de virgeco de la junulino al
la plejaĝuloj de la urbo al la pordego; 16 kaj la patro de la
junulino diru al la plejaĝuloj: Mian filinon mi donis al ĉi tiu
viro kiel edzinon, kaj li ekmalamis ŝin; 17 kaj jen li akuzis ŝin
kalumnie, dirante: Mi ne trovis ĉe via filino virgecon; sed jen
estas la signoj de virgeco de mia filino. Kaj ili etendos la
veston antaŭ la plejaĝuloj de la urbo. 18 Tiam la plejaĝuloj de
tiu urbo prenu la edzon kaj punu lin; 19 kaj ili kondamnu lin al
punpago de cent arĝentaj moneroj, kaj ili donu tion al la patro
de la junulino pro tio, ke tiu kurigis malbonan famon pri
junulino Izraelida; kaj ŝi restu lia edzino, li ne povas forigi
ŝin de si dum sia tuta vivo. 20 Sed se tiu afero estos vera kaj
ne troviĝos signoj de virgeco ĉe la junulino: 21 tiam oni
alkonduku la junulinon al la pordo de ŝia patro, kaj la loĝantoj
de ŝia urbo priĵetu ŝin per ŝtonoj, ke ŝi mortu; ĉar ŝi faris
malhonoraĵon en Izrael, malĉastante en la domo de sia patro. Tiel
ekstermu la malbonon el inter vi.

22 Se estos trovita viro, kuŝanta kun virino edzinigita, tiam oni
mortigu ambaŭ, la viron, kiu kuŝis kun la virino, kaj la virinon.
Tiel ekstermu la malbonon el Izrael.

23 Se juna virgulino estos fianĉigita kun viro, kaj iu renkontos
ŝin en la urbo kaj kuŝos kun ŝi: 24 tiam konduku ilin ambaŭ al la
pordego de tiu urbo, kaj priĵetu ilin per ŝtonoj, ke ili mortu;
la junulinon pro tio, ke ŝi ne kriis en la urbo, kaj la viron pro
tio, ke li senhonorigis la edzinon de sia proksimulo. Tiel
ekstermu la malbonon el inter vi.

25 Sed se sur kampo renkontos la viro la fianĉigitan junulinon,
kaj la viro ŝin kaptos kaj kuŝos kun ŝi: tiam oni mortigu sole la
viron, kiu kuŝis kun ŝi; 26 sed al la junulino faru nenion; la
junulino ne havas mortomeritan pekon, ĉar tiu afero estas tia,
kiel se iu leviĝas kontraŭ sian proksimulon kaj mortigas lin; 27
li renkontis ja ŝin sur kampo, la fianĉigita junulino eble kriis,
sed neniu ŝin savis.

28 Se iu renkontos junulinon virgulinon ne fianĉigitan kaj kaptos
ŝin kaj kuŝos kun ŝi, kaj oni ilin trovos: 29 tiam la viro, kiu
kuŝis kun ŝi, donu al la patro de la junulino kvindek arĝentajn
monerojn, kaj ŝi fariĝu lia edzino, pro tio, ke li senhonorigis
ŝin; li ne povas forigi ŝin de si dum sia tuta vivo.

30 Neniu prenu la edzinon de sia patro, nek malkovru la baskon de
sia patro.

Ĉapitro 23

1 Kiu havas dispremitajn testikojn aŭ detranĉitan seksan membron,
tiu ne povas eniri en la komunumon de la Eternulo.

2 Peknaskito ne povas eniri en la komunumon de la Eternulo; eĉ
lia deka generacio ne povas eniri en la komunumon de la Eternulo.

3 Amonido kaj Moabido ne povas eniri en la komunumon de la
Eternulo; eĉ ilia deka generacio ne povas eniri en la komunumon
de la Eternulo eterne; 4 pro tio, ke ili ne renkontis vin kun
pano kaj akvo sur la vojo, kiam vi iris el Egiptujo, kaj ke ili
dungis kontraŭ vi Bileamon, filon de Beor, el Petor en
Mezopotamio, por malbeni vin. 5 Sed la Eternulo, via Dio, ne
volis aŭskulti Bileamon; kaj la Eternulo, via Dio, turnis por vi
la malbenon en benon, ĉar la Eternulo, via Dio, amas vin. 6 Ne
faru al ili pacon nek bonon dum via tuta ekzistado eterne.

7 Ne abomenu Edomidon, ĉar li estas via frato; ne abomenu
Egipton, ĉar vi estis fremdulo en lia lando. 8 La infanoj, kiuj
naskiĝos de ili, en la tria generacio povas eniri en la komunumon
de la Eternulo.

9 Kiam vi eliros tendare kontraŭ viajn malamikojn, tiam gardu vin
kontraŭ ĉio malbona. 10 Se estos inter vi iu, kiu ne estos pura
pro okazintaĵo nokta, li eliru ekster la tendaron, li ne venu
internen de la tendaro; 11 kiam fariĝos vespero, li lavu sin per
akvo, kaj post la subiro de la suno li povas veni en la tendaron.
12 Lokon vi devas havi ekster la tendaro, kien vi elirados por
necesaĵoj. 13 Fosileton vi devas havi ĉe vi sur rimeno; kaj kiam
vi sidos ekstere, fosu per ĝi kaj reen kovru vian elirintaĵon; 14
ĉar la Eternulo, via Dio, iras meze de via tendaro, por savi vin
kaj por transdoni al vi viajn malamikojn; tial via tendaro devas
esti sankta, por ke Li ne vidu inter vi ion hontindan kaj ne
deturniĝu de vi.

15 Ne transdonu sklavon al lia sinjoro, se li serĉos rifuĝon ĉe
vi kontraŭ sia sinjoro; 16 kun vi li loĝu, inter vi, sur la loko,
kiun li elektos en unu el viaj urboj, kie plaĉos al li; ne premu
lin.

17 Ne devas esti malĉastistino inter la filinoj de Izrael, kaj ne
devas esti malĉastisto inter la filoj de Izrael. 18 Ne enportu
pagon de malĉastistino nek de malĉastisto en la domon de la
Eternulo, via Dio, pro ia promeso; ĉar ambaŭ estas abomenaĵo
antaŭ la Eternulo, via Dio.

19 Ne donu kreskige al via frato monon, nek manĝaĵon, nek ion
alian, kion oni povas doni kreskige. 20 Al alilandulo vi povas
doni kreskige, sed al via frato ne donu kreskige; por ke la
Eternulo, via Dio, benu vin en ĉiu entrepreno de viaj manoj sur
la tero, sur kiun vi venas, por ekposedi ĝin.

21 Se vi faros promeson al la Eternulo, via Dio, ne prokrastu
plenumi ĝin; ĉar la Eternulo, via Dio, postulos ĝin de vi, kaj
estos sur vi peko. 22 Sed se vi ne faros promeson, ne estos sur
vi peko. 23 Kio eliris el via buŝo, tion observu kaj plenumu,
kiel vi promesis al la Eternulo, via Dio, propravole, kion vi
diris per via buŝo.

24 Kiam vi eniros en vinberĝardenon de via proksimulo, vi povas
manĝi vinberojn kiom vi volos, ĝissate; sed en vian vazon ne
metu.

25 Kiam vi venos sur la grenkampon de via proksimulo, vi povas
deŝiri spikojn per viaj manoj; sed rikoltilon ne levu kontraŭ la
grenkampon de via proksimulo.

Ĉapitro 24

1 Se iu prenos virinon kaj fariĝos ŝia edzo, kaj okazos, ke ŝi ne
plaĉas al li, ĉar li trovis ĉe ŝi ion hontindan: tiam li skribu
al ŝi eksedzigan leteron kaj donu ĝin en ŝian manon kaj forsendu
ŝin el sia domo. 2 Kaj se ŝi eliros el lia domo kaj iros kaj
edziniĝos kun alia viro; 3 kaj tiu lasta edzo ŝin ekmalamos kaj
skribos al ŝi eksedzigan leteron kaj donos en ŝian manon kaj
forsendos ŝin el sia domo; aŭ mortos tiu lasta viro, kiu prenis
ŝin kiel edzinon: 4 tiam ŝia unua edzo, kiu forsendis ŝin, ne
povas preni ŝin denove kiel edzinon, post kiam ŝi estas
malpurigita; ĉar tio estas abomenaĵo antaŭ la Eternulo; kaj vi ne
pekmakulu la teron, kiun la Eternulo, via Dio, donas al vi kiel
heredaĵon.

5 Se iu antaŭ nelonge edziĝis, li ne iru en militon, kaj oni
nenion metu sur lin; li restu libera en sia domo dum unu jaro,
kaj li gajigu sian edzinon, kiun li prenis. 6 Neniu prenu kiel
garantiaĵon muelilon aŭ supran muelŝtonon, ĉar tiam li prenus
garantiaĵe animon.

7 Se oni trovos iun, kiu ŝtelis iun el siaj fratoj, el la
Izraelidoj, kaj sklavigis lin kaj vendis lin, tiu ŝtelinto devas
morti; kaj tiel ekstermu la malbonon el inter vi.

8 Atentu pri la infekto de lepro, ke vi observu precize kaj
plenumu ĉion, kion instruos al vi la pastroj Levidoj; kiel mi
ordonis al ili, tiel penu agi. 9 Memoru, kion la Eternulo, via
Dio, faris al Mirjam sur la vojo, kiam vi iris el Egiptujo.

10 Se vi ion pruntedonos al via proksimulo, ne iru en lian domon,
por preni de li garantiaĵon; 11 staru sur la strato; kaj la homo,
al kiu vi pruntedonis, elportos al vi la garantiaĵon eksteren. 12
Kaj se li estas malriĉulo, tiam ne dormu kun lia garantiaĵo; 13
redonu al li la garantiaĵon ĉe la subiro de la suno, por ke li
kuŝu en sia vesto kaj benu vin; kaj vi havos meriton antaŭ la
Eternulo, via Dio.

14 Ne faru maljustaĵon al dungito, al malriĉulo kaj senhavulo el
viaj fratoj aŭ el viaj fremduloj, kiuj loĝas en via lando, en
viaj urboj: 15 en la sama tago donu al li lian pagon, ke la suno
ne subiru super ĝi, ĉar li estas malriĉa kaj per tio li subtenas
sian vivon; ke li ne plendu kontraŭ vi al la Eternulo kaj vi ne
havu sur vi pekon.

16 Patrojn oni ne mortigu pro la gefiloj, kaj gefilojn oni ne
mortigu pro la patroj: ĉiu devas ricevi morton pro sia krimo.

17 Ne juĝu malĝuste fremdulon, orfon, kaj ne prenu garantiaĵe
veston de vidvino. 18 Kaj memoru, ke vi estis sklavo en Egiptujo,
kaj la Eternulo, via Dio, liberigis vin el tie; tial mi ordonas
al vi, ke vi agu tiel.

19 Kiam vi rikoltos vian rikolton sur via kampo kaj vi forgesos
garbon sur la kampo, ne iru returne por preni ĝin: ĝi restu por
la fremdulo, por la orfo, kaj por la vidvino; por ke la Eternulo,
via Dio, benu vin en ĉiuj faroj de viaj manoj.

20 Kiam vi debatos la fruktojn de via olivarbo, ne debatu ĝis
fino: io restu por la fremdulo, por la orfo, kaj por la vidvino.
21 Kiam vi rikoltos en via vinberejo, ne forkolektu la restaĵon
post vi: io restu por la fremdulo, por la orfo, kaj por la
vidvino. 22 Kaj memoru, ke vi estis sklavo en la lando Egipta;
pro tio mi ordonas al vi agi tiel.

Ĉapitro 25

1 Se estos disputo inter homoj, ili venu al la juĝo, kaj oni juĝu
ilin, kaj oni deklaru prava la pravulon, kaj la malpravulon oni
kondamnu. 2 Kaj se la kulpulo meritas batojn, tiam la juĝisto
ordonu kuŝigi lin kaj bati lin antaŭ li laŭ la grado de lia
kulpeco, laŭ kalkulo. 3 Kvardek batojn oni povas doni al li, sed
ne pli; oni ne batu lin tro multe, por ke via frato ne estu
humiligita antaŭ viaj okuloj.

4 Ne fermu la buŝon al bovo draŝanta.

5 Se fratoj loĝas kune, kaj unu el ili mortas, ne havante filon,
tiam la edzino de la mortinto ne devas edziniĝi ekstere kun viro
fremda; sed ŝia bofrato venu al ŝi kaj prenu ŝin al si kiel
edzinon kaj vivu kun ŝi. 6 Kaj la unuenaskito, kiun ŝi naskos,
ricevos la nomon de lia mortinta frato, por ke ne malaperu lia
nomo en Izrael. 7 Sed se tiu viro ne deziros preni sian
bofratinon, tiam lia bofratino devas iri al la pordego, al la
plejaĝuloj, kaj diri: Mia bofrato rifuzas restarigi al sia frato
nomon en Izrael, li ne volas edziĝi kun mi. 8 Tiam la plejaĝuloj
de lia urbo devas voki lin kaj admoni lin. Kaj se li stariĝos,
kaj diros: Mi ne volas preni ŝin: 9 tiam lia bofratino devas
aliri al li antaŭ la okuloj de la plejaĝuloj, kaj depreni lian
ŝuon de lia piedo kaj kraĉi sur lian vizaĝon, kaj respondi kaj
diri: Tiel oni agas kun homo, kiu ne konstruas domon al sia
frato. 10 Kaj oni donu al li nomon en Izrael: Domo de senŝuigito.

11 Se du viroj kverelas inter si, kaj aliros la edzino de unu,
por savi sian edzon el la mano de lia batanto, kaj ŝi etendos
sian manon kaj kaptos lian hontan parton: 12 tiam dehaku ŝian
manon, via okulo ne indulgu ŝin.

13 Ne havu en via sako duspecajn pezilojn, grandajn kaj
malgrandajn. 14 Ne havu en via domo duspecajn efojn, grandan kaj
malgrandan. 15 Pezilon plenan kaj ĝustan vi devas havi, efon
plenan kaj ĝustan vi devas havi; por ke vi longe vivu sur la
tero, kiun la Eternulo, via Dio, donas al vi. 16 Ĉar abomenaĵo
por la Eternulo, via Dio, estas ĉiu, kiu faras tion, ĉiu, kiu
faras maljustaĵon.

17 Memoru, kion faris al vi Amalek sur la vojo, kiam vi iris el
Egiptujo; 18 kiel li renkontis vin sur la vojo, kaj mortigis ĉe
vi ĉiujn, kiuj, malfortiĝinte, restis malantaŭe, kiam vi estis
laca kaj multelaborinta; kaj li ne timis Dion. 19 Tial, kiam la
Eternulo, via Dio, ripozigos vin de ĉiuj viaj malamikoj ĉirkaŭe
en la lando, kiun la Eternulo, via Dio, donas al vi kiel heredan
posedaĵon, elviŝu la memoron pri Amalek el sub la ĉielo; ne
forgesu.

Ĉapitro 26

1 Kaj kiam vi venos en la landon, kiun la Eternulo, via Dio,
donas al vi kiel posedaĵon, kaj vi ekposedos ĝin kaj enloĝiĝos en
ĝi: 2 tiam prenu el la unuaj el ĉiuj fruktoj de la tero, kiujn vi
ricevos de via tero, kiun la Eternulo, via Dio, donas al vi, kaj
metu en korbon, kaj iru al la loko, kiun la Eternulo, via Dio,
elektos, por loĝigi tie Sian nomon; 3 kaj venu al la pastro, kiu
estos en tiu tempo, kaj diru al li: Mi sciigas hodiaŭ antaŭ la
Eternulo, via Dio, ke mi eniris en la landon, pri kiu la Eternulo
ĵuris al niaj patroj, ke Li donos ĝin al ni. 4 Kaj la pastro
prenos la korbon el via mano, kaj metos ĝin antaŭ la altaron de
la Eternulo, via Dio. 5 Kaj vi ekparolos, kaj diros antaŭ la
Eternulo, via Dio: Vaganta Siriano estis mia patro, kaj li
foriris en Egiptujon kaj enloĝiĝis tie fremdule kun malmulte da
homoj, kaj fariĝis tie popolo granda, forta, kaj multenombra; 6
kaj la Egiptoj agis malbone kontraŭ ni kaj premis nin kaj metis
sur nin malfacilan laboron; 7 kaj ni ekkriis al la Eternulo, la
Dio de niaj patroj, kaj la Eternulo aŭskultis nian voĉon kaj
vidis nian mizeron kaj nian laboradon kaj nian prematecon; 8 kaj
la Eternulo elkondukis nin el Egiptujo per mano forta kaj per
brako etendita kaj per granda teruro kaj per signoj kaj mirakloj;
9 kaj Li venigis nin al ĉi tiu loko kaj donis al ni ĉi tiun
landon, landon, en kiu fluas lakto kaj mielo; 10 kaj nun jen mi
alportis la unuajn fruktojn de la tero, kiun Vi donis al mi, ho
Eternulo. Kaj vi metos tion antaŭ la Eternulon, vian Dion, kaj vi
adorkliniĝos antaŭ la Eternulo, via Dio. 11 Kaj vi estos gaja pro
la tuta bono, kiun donis la Eternulo, via Dio, al vi kaj al via
domo, vi, kaj la Levido, kaj la fremdulo, kiu loĝas inter vi.

12 Kiam vi finos la apartigadon de ĉiuj dekonaĵoj el viaj
produktaĵoj en la tria jaro, la jaro de la dekonaĵoj, kaj vi
fordonos al la Levido kaj al la fremdulo, al la orfo kaj al la
vidvino, por ke ili manĝu inter viaj pordegoj kaj satiĝu: 13 tiam
diru antaŭ la Eternulo, via Dio: Mi forigis la sanktigitaĵon el
la domo, kaj mi donis ĝin al la Levido kaj al la fremdulo, al la
orfo kaj al la vidvino, tute laŭ Via ordono, kiun Vi faris al mi;
mi ne transpaŝis Viajn ordonojn kaj mi ne forgesis; 14 mi ne
manĝis el ĝi en la tagoj de mia malĝojo, kaj mi ne apartigis el
ĝi en stato de malpureco, kaj mi ne donis el ĝi por mortinto; mi
aŭskultis la voĉon de la Eternulo, mia Dio; mi faris konforme al
ĉio, kion Vi ordonis al mi. 15 Ekrigardu el Via sankta loĝejo, el
la ĉielo, kaj benu Vian popolon Izrael, kaj la teron, kiun Vi
donis al ni, kiel Vi ĵuris al niaj patroj, la landon, en kiu
fluas lakto kaj mielo.

16 En la hodiaŭa tago la Eternulo, via Dio, ordonas al vi plenumi
ĉi tiujn leĝojn kaj regulojn; kaj observu kaj plenumu ilin per
via tuta koro kaj per via tuta animo. 17 Al la Eternulo vi
promesis hodiaŭ, ke Li estos via Dio, kaj ke vi iros laŭ Liaj
vojoj kaj observos Liajn leĝojn kaj Liajn ordonojn kaj Liajn
decidojn kaj aŭskultos Lian voĉon. 18 Kaj la Eternulo promesis al
vi hodiaŭ, ke vi estos al Li popolo propra, kiel Li diris al vi,
se vi observos ĉiujn Liajn ordonojn; 19 kaj ke Li starigos vin
pli alte ol ĉiuj popoloj, kiujn Li kreis, en honoro, gloro, kaj
majesto, kaj ke vi estos popolo sankta al la Eternulo, via Dio,
kiel Li diris.

Ĉapitro 27

1 Kaj Moseo kaj la plejaĝuloj de Izrael ordonis al la popolo,
dirante: Observu ĉiujn ordonojn, kiujn mi ordonas al vi hodiaŭ. 2
Kaj kiam vi transiros trans Jordanon en la landon, kiun la
Eternulo, via Dio, donas al vi, tiam starigu al vi grandajn
ŝtonojn kaj ĉirkaŭŝmiru ilin per kalko; 3 kaj skribu sur ili
ĉiujn vortojn de ĉi tiu instruo, kiam vi transiros, por ke vi
venu en la landon, kiun la Eternulo, via Dio, donis al vi, la
landon, en kiu fluas lakto kaj mielo, kiel parolis al vi la
Eternulo, la Dio de viaj patroj. 4 Kaj kiam vi transiros
Jordanon, tiam starigu ĉi tiujn ŝtonojn, pri kiuj mi ordonas al
vi hodiaŭ, sur la monto Ebal, kaj ĉirkaŭŝmiru ilin per kalko. 5
Kaj konstruu tie altaron al la Eternulo, via Dio, altaron el
ŝtonoj; ne levu sur ilin feron. 6 El ŝtonoj tutaj konstruu la
altaron de la Eternulo, via Dio, kaj alportu sur ĝi bruloferojn
al la Eternulo, via Dio; 7 kaj buĉu pacoferojn, kaj manĝu tie,
kaj estu gaja antaŭ la Eternulo, via Dio. 8 Kaj skribu tre klare
sur la ŝtonoj ĉiujn vortojn de ĉi tiu instruo.

9 Kaj Moseo kaj la pastroj Levidoj ekparolis al la tuta Izrael,
dirante: Silentu kaj aŭskultu, ho Izrael; en la hodiaŭa tago vi
fariĝis popolo al la Eternulo, via Dio. 10 Aŭskultu do la voĉon
de la Eternulo, via Dio, kaj plenumu Liajn ordonojn kaj Liajn
leĝojn, kiujn mi donas al vi hodiaŭ.

11 Kaj Moseo ordonis al la popolo en tiu tago, dirante: 12 Ĉi
tiuj stariĝu, por beni la popolon, sur la monto Gerizim, kiam vi
transiros Jordanon: Simeon kaj Levi kaj Jehuda kaj Isaĥar kaj
Jozef kaj Benjamen. 13 Kaj ĉi tiuj stariĝu por malbenado sur la
monto Ebal: Ruben, Gad kaj Aŝer kaj Zebulun, Dan kaj Naftali. 14
Kaj la Levidoj ekparolos, kaj diros al ĉiuj Izraelidoj per laŭta
voĉo:

15 Malbenita estu la homo, kiu faros idolon skulptitan aŭ
fanditan, abomenaĵon antaŭ la Eternulo, manfaritaĵon de artisto,
kaj starigos ĝin sekrete. Kaj la tuta popolo respondos kaj diros:
Amen.

16 Malbenita estu, kiu ne respektas sian patron kaj sian
patrinon. Kaj la tuta popolo diros: Amen.

17 Malbenita estu, kiu forŝovas la limon de sia proksimulo. Kaj
la tuta popolo diros: Amen.

18 Malbenita estu, kiu erarigas blindulon pri la vojo. Kaj la
tuta popolo diros: Amen.

19 Malbenita estu, kiu forklinas la rajton de fremdulo, orfo, kaj
vidvino. Kaj la tuta popolo diros: Amen.

20 Malbenita estu, kiu kuŝas kun la edzino de sia patro; ĉar li
malkovris la baskon de sia patro. Kaj la tuta popolo diros: Amen.

21 Malbenita estu, kiu kuŝas kun ia bruto. Kaj la tuta popolo
diros: Amen.

22 Malbenita estu, kiu kuŝas kun sia fratino, filino de sia patro
aŭ filino de sia patrino. Kaj la tuta popolo diros: Amen.

23 Malbenita estu, kiu kuŝas kun sia bopatrino. Kaj la tuta
popolo diros: Amen.

24 Malbenita estu, kiu kaŝe mortigas sian proksimulon. Kaj la
tuta popolo diros: Amen.

25 Malbenita estu, kiu prenas subaĉeton, por mortigi animon,
sangon senkulpan. Kaj la tuta popolo diros: Amen.

26 Malbenita estu, kiu ne persistos en la vortoj de ĉi tiu
instruo, por plenumi ilin. Kaj la tuta popolo diros: Amen.

Ĉapitro 28

1 Se vi aŭskultos la voĉon de la Eternulo, via Dio, penante
plenumi ĉiujn Liajn ordonojn, kiujn mi transdonas al vi hodiaŭ,
tiam la Eternulo, via Dio, faros vin pli alta, ol ĉiuj popoloj de
la tero. 2 Kaj venos sur vin ĉiuj ĉi tiuj benoj kaj atingos vin,
se vi aŭskultos la voĉon de la Eternulo, via Dio. 3 Benita vi
estos en la urbo, kaj benita vi estos sur la kampo. 4 Benita
estos la frukto de via ventro kaj la frukto de via tero kaj la
frukto de via bruto, la naskitaĵo de viaj grandaj brutoj kaj la
idaro de viaj malgrandaj brutoj. 5 Benita estos via korbo kaj via
pastujo. 6 Benita vi estos ĉe via venado, kaj benita vi estos ĉe
via elirado. 7 La Eternulo, via Dio, faros, ke viaj malamikoj,
kiuj leviĝos kontraŭ vin, estos frapitaj antaŭ vi; per unu vojo
ili eliros kontraŭ vin, kaj per sep vojoj ili forkuros de antaŭ
vi. 8 La Eternulo sendos al vi la benon por viaj grenejoj kaj por
ĉiu entrepreno de viaj manoj, kaj Li benos vin sur la tero, kiun
la Eternulo, via Dio, donas al vi. 9 La Eternulo starigos vin al
Si kiel popolon sanktan, kiel Li ĵuris al vi, se vi observos la
ordonojn de la Eternulo, via Dio, kaj iros laŭ Liaj vojoj. 10 Kaj
vidos ĉiuj popoloj de la tero, ke la nomo de la Eternulo estas
sur vi, kaj ili timos vin. 11 Kaj la Eternulo donos al vi abundon
da bono en la frukto de via ventro kaj en la frukto de via bruto
kaj en la frukto de via tero, sur la tero, pri kiu la Eternulo
ĵuris al viaj patroj, ke Li donos ĝin al vi. 12 La Eternulo
malfermos al vi Sian bonan trezorejon, la ĉielon, por doni al via
tero la pluvon en la ĝusta tempo kaj por beni ĉiujn farojn de
viaj manoj; kaj vi pruntedonos al multaj popoloj, sed vi ne
prunteprenos. 13 Kaj la Eternulo faros vin kapo, ne vosto, kaj vi
estos nur supre, kaj vi ne estos malsupre; se vi obeos la
ordonojn de la Eternulo, via Dio, kiujn mi transdonas al vi
hodiaŭ, por observi kaj plenumi, 14 kaj se vi ne dekliniĝos de
ĉiuj vortoj, kiujn mi ordonas al vi hodiaŭ, dekstren nek
maldekstren, por sekvi aliajn diojn, servante al ili.

15 Sed se vi ne aŭskultos la voĉon de la Eternulo, via Dio,
penante plenumi ĉiujn Liajn ordonojn kaj leĝojn, kiujn mi
transdonas al vi hodiaŭ, tiam venos sur vin ĉiuj ĉi tiuj malbenoj
kaj atingos vin. 16 Malbenita vi estos en la urbo, kaj malbenita
vi estos sur la kampo. 17 Malbenita estos via korbo kaj via
pastujo. 18 Malbenita estos la frukto de via ventro kaj la frukto
de via tero, la naskitaĵo de viaj grandaj brutoj kaj la idaro de
viaj malgrandaj brutoj. 19 Malbenita vi estos ĉe via venado, kaj
malbenita vi estos ĉe via elirado. 20 La Eternulo sendos sur vin
malbenon, konfuzon, kaj malsukceson en ĉiuj entreprenoj de via
mano, kion ajn vi faros, ĝis vi estos ekstermita kaj ĝis vi
baldaŭ pereos, pro viaj malbonaj agoj, pro tio, ke vi Min
forlasis. 21 La Eternulo alkroĉos al vi la peston, ĝis Li
ekstermos vin de sur la tero, al kiu vi iras, por ekposedi ĝin.
22 La Eternulo frapos vin per ftizo kaj per febro kaj per
malsaneca varmego kaj per brulumo kaj per sekeco kaj per bruliga
aero kaj per flaviĝo de la kreskaĵoj; kaj ili persekutos vin, ĝis
vi pereos. 23 Kaj via ĉielo, kiu estas super via kapo, fariĝos
kupro; kaj la tero, kiu estas sub vi, fariĝos fero. 24 Anstataŭ
pluvo la Eternulo donos al via tero polvon kaj cindron; el la
ĉielo ĝi falados sur vin, ĝis vi ekstermiĝos. 25 Frapos vin la
Eternulo antaŭ viaj malamikoj; per unu vojo vi eliros al ili, kaj
per sep vojoj vi forkuros de antaŭ ili; kaj vi estos terurilo por
ĉiuj regnoj de la tero. 26 Kaj via kadavro estos manĝaĵo por ĉiuj
birdoj de la ĉielo kaj por la bestoj de la tero, kaj neniu ilin
forpelos. 27 La Eternulo frapos vin per abscesoj de Egiptujo kaj
per sangaj ulceroj kaj per favo kaj per skabio, de kiuj vi ne
povos resaniĝi. 28 La Eternulo frapos vin per frenezeco kaj per
blindeco kaj per senkapableco. 29 Kaj vi palpados en tagmezo,
kiel palpas blindulo en mallumo, kaj vi ne sukcesos sur viaj
vojoj; kaj vi estos premata kaj prirabata ĉiutage, kaj neniu vin
helpos. 30 Kun virino vi fianĉiĝos, sed alia viro kuŝos kun ŝi;
domon vi konstruos, sed vi ne loĝos en ĝi; vinberĝardenon vi
plantos, sed vi ne ĝuos ĝiajn fruktojn. 31 Via bovo estos buĉita
antaŭ viaj okuloj, sed vi ne manĝos de ĝi; via azeno estos rabita
for de vi kaj ne revenos al vi; viaj ŝafoj estos fordonitaj al
viaj malamikoj, kaj neniu vin helpos. 32 Viaj filoj kaj viaj
filinoj estos fordonitaj al alia popolo, kaj viaj okuloj rigardos
kaj sopiros pri ili la tutan tagon; sed ne estos forto en viaj
manoj. 33 La fruktojn de via tero kaj vian tutan laboron manĝos
popolo, kiun vi ne konis; kaj vi estos nur premata kaj turmentata
en ĉiu tempo. 34 Kaj vi freneziĝos de la vidaĵo antaŭ viaj
okuloj, kiun vi vidos. 35 La Eternulo frapos vin per malbonaj
ulceroj sur la genuoj kaj sur la tibikarnoj, ulceroj, de kiuj vi
ne povos resaniĝi, de la plando de via piedo ĝis via verto. 36 La
Eternulo foririgos vin, kaj la reĝon, kiun vi starigos super vi,
al popolo, kiun ne konis vi nek viaj patroj; kaj vi servos tie al
fremdaj dioj el ligno kaj el ŝtono. 37 Kaj vi estos terurilo,
instrua ekzemplo, kaj mokataĵo ĉe ĉiuj popoloj, al kiuj la
Eternulo vin foririgos. 38 Multe da semoj vi elportos sur la
kampon, sed malmulte vi enkolektos; ĉar formanĝos tion la
akridoj. 39 Vinberĝardenojn vi plantos kaj prilaboros, sed vinon
vi ne trinkos, nek enkolektos berojn; ĉar formanĝos ilin la
vermoj. 40 Olivarbojn vi havos en ĉiuj viaj limoj, sed per oleo
vi vin ne ŝmiros; ĉar senfruktiĝos viaj olivarboj. 41 Filojn kaj
filinojn vi naskigos, sed ili ne estos ĉe vi; ĉar ili iros en
malliberecon. 42 Ĉiujn viajn arbojn kaj la fruktojn de via tero
ekposedos la insektoj. 43 La fremdulo, kiu estos inter vi,
leviĝos super vi ĉiam pli kaj pli alte, kaj vi malleviĝos ĉiam
pli kaj pli malalte. 44 Li pruntedonos al vi, sed vi ne
pruntedonos al li; li estos kapo, kaj vi estos vosto. 45 Kaj
venos sur vin ĉiuj ĉi tiuj malbenoj kaj persekutos vin kaj
atingos vin, ĝis vi estos ekstermita; ĉar vi ne aŭskultis la
voĉon de la Eternulo, via Dio, por observi Liajn ordonojn kaj
Liajn leĝojn, kiujn Li donis al vi. 46 Kaj ili estos kiel signoj
kaj avertoj sur vi kaj sur via idaro eterne; 47 pro tio, ke vi ne
servis al la Eternulo, via Dio, en gajeco kaj kun ĝoja koro, kiam
vi ĉion havis abunde. 48 Kaj vian malamikon, kiun la Eternulo
sendos sur vin, vi servos en malsato kaj soifo kaj nudeco kaj
manko de ĉio; kaj li metos feran jugon sur vian kolon, ĝis li
ekstermos vin. 49 La Eternulo venigos sur vin popolon de
malproksime, de la fino de la tero; ĝi venos, kiel flugas aglo;
tio estos popolo, kies lingvon vi ne komprenos, 50 popolo
aroganta, kiu ne respektos maljunulon kaj ne kompatos junulon. 51
Kaj ĝi manĝos la fruktojn de viaj brutoj kaj la fruktojn de via
tero, ĝis ĝi ruinigos vin tiel, ke ĝi ne lasos al vi grenon, nek
moston, nek oleon, nek naskitaĵojn de viaj grandaj brutoj, nek
idaron de viaj malgrandaj brutoj, ĝis ĝi pereigos vin. 52 Kaj ĝi
premos vin en ĉiuj viaj pordegoj, ĝis falos viaj altaj kaj
fortikaj muroj, kiujn vi fidis, en via tuta lando; kaj ĝi premos
vin en ĉiuj viaj pordegoj, en via tuta lando, kiun la Eternulo,
via Dio, donis al vi. 53 Kaj vi manĝos la frukton de via ventro,
la karnon de viaj filoj kaj viaj filinoj, kiujn donis al vi la
Eternulo, via Dio, en la sieĝado kaj premado, per kiu premos vin
via malamiko. 54 Viro delikata inter vi kaj tre alkutimiĝinta al
lukso, malamike rigardos sian fraton, sian amatan edzinon, siajn
restintajn infanojn, 55 donante al neniu el ili iom de la karno
de siaj infanoj, kiun li manĝos; ĉar restis al li nenio en la
sieĝado kaj premado, per kiu premos vin via malamiko en ĉiuj viaj
pordegoj. 56 Virino delikata inter vi kaj dorlotita, kiu neniam
starigis sian piedon sur la tero pro dorlotiteco kaj delikateco,
malamike rigardos sian amatan edzon kaj sian filon kaj sian
filinon, 57 ne donante al ili la placenton, kiu eliras el inter
ŝiaj piedoj, nek la infanojn, kiujn ŝi naskas; ĉar, pro manko de
ĉio, ŝi manĝos ilin sekrete, en la sieĝado kaj premado, per kiu
premos vin via malamiko en viaj pordegoj. 58 Se vi ne penos
plenumi ĉiujn vortojn de ĉi tiu instruo, skribitajn en ĉi tiu
libro, timante ĉi tiun gloran kaj timindan nomon: LA ETERNULON,
VIAN DION: 59 tiam la Eternulo distingos viajn plagojn kaj la
plagojn de via idaro, kiel plagojn grandajn kaj longedaŭrajn kaj
malsanojn malbonajn kaj longedaŭrajn. 60 Kaj Li turnos sur vin
ĉiujn malsanojn de Egiptujo, kiujn vi timis, kaj ili alkroĉiĝos
al vi. 61 Ankaŭ ĉian malsanon kaj ĉian plagon, kiuj ne estas
skribitaj en ĉi tiu libro de instruo, la Eternulo venigos sur
vin, ĝis vi estos ekstermita. 62 Kaj restos de vi malgranda
amaseto, anstataŭ tio, ke vi estis multaj, kiel la steloj de la
ĉielo; pro tio, ke vi ne aŭskultis la voĉon de la Eternulo, via
Dio. 63 Kaj kiel ĝojis la Eternulo, farante al vi bonon kaj
multigante vin, tiel ĝojos la Eternulo, pereigante vin kaj
ekstermante vin; kaj vi estos elŝirita el la lando, en kiun vi
iras, por ekposedi ĝin. 64 Kaj la Eternulo disĵetos vin inter
ĉiujn popolojn, de unu fino de la tero ĝis la alia fino de la
tero; kaj vi servos tie al fremdaj dioj el ligno kaj el ŝtono,
dioj, kiujn ne konis vi nek viaj patroj. 65 Sed ankaŭ inter tiuj
popoloj vi ne trankviliĝos, kaj ne estos ripozo por via piedo;
kaj la Eternulo donos al vi tie koron tremantan kaj senfortiĝon
de la okuloj kaj suferadon de la animo. 66 Kaj via vivo estos
pendanta antaŭ vi; kaj vi timos tage kaj nokte, kaj vi ne estos
certa pri via vivo. 67 Matene vi diros: Ho, venu la vespero! kaj
vespere vi diros: Ho, venu la mateno! pro la kortremo, kiu atakos
vin, kaj pro la vidaĵo antaŭ viaj okuloj, kiun vi vidos. 68 Kaj
la Eternulo revenigos vin en Egiptujon per ŝipoj, per la vojo,
pri kiu mi diris al vi, ke vi ne plu vidos ĝin; kaj vi vende
proponos vin tie al viaj malamikoj kiel sklavojn kaj sklavinojn,
sed neniu aĉetos.

Ĉapitro 29

1 Tio estas la vortoj de la interligo, kiun la Eternulo ordonis
al Moseo fari kun la Izraelidoj en la lando de Moab, krom la
interligo, kiun Li faris kun ili sur Ĥoreb.

2 Kaj Moseo vokis al ĉiuj Izraelidoj, kaj diris al ili: Vi vidis
ĉion, kion faris la Eternulo antaŭ viaj okuloj en la lando Egipta
al Faraono kaj al ĉiuj liaj servantoj kaj al lia tuta lando, 3
tiujn grandajn provojn, kiujn vidis viaj okuloj, tiujn grandajn
signojn kaj miraklojn. 4 Sed la Eternulo ne donis al vi koron,
por kompreni, nek okulojn, por vidi, nek orelojn, por aŭdi, ĝis
la nuna tago. 5 Kaj mi kondukis vin dum kvardek jaroj en la
dezerto; ne sentaŭgiĝis viaj vestoj sur vi, kaj viaj ŝuoj ne
sentaŭgiĝis sur via piedo. 6 Panon vi ne manĝis, kaj vinon kaj
ebriigaĵojn vi ne trinkis; por ke vi sciu, ke Mi, la Eternulo,
estas via Dio. 7 Kaj vi venis al ĉi tiu loko; kaj eliris Siĥon,
reĝo de Ĥeŝbon, kaj Og, reĝo de Baŝan, kontraŭ nin milite, kaj ni
venkobatis ilin; 8 kaj ni prenis ilian landon, kaj ni donis ĝin
kiel posedaĵon al la Rubenidoj kaj al la Gadidoj kaj al duono de
la tribo de Manase. 9 Observu do la vortojn de ĉi tiu interligo
kaj plenumu ilin, por ke vi sukcesu en ĉio, kion vi faros.

10 Vi ĉiuj staras hodiaŭ antaŭ la Eternulo, via Dio; viaj estroj,
viaj triboj, viaj plejaĝuloj, kaj viaj oficistoj, ĉiuj
Izraelidoj; 11 viaj infanoj, viaj edzinoj, kaj via fremdulo, kiu
estas en via tendaro, de la hakanto de via ligno ĝis la ĉerpanto
de via akvo; 12 por ke vi transiru en la interligon de la
Eternulo, via Dio, kaj en Lian ĵuran interkonsenton, kiun la
Eternulo, via Dio, faras kun vi hodiaŭ, 13 por ke Li starigu vin
hodiaŭ kiel Sian popolon, kaj Li estu al vi Dio, kiel Li diris al
vi, kaj kiel Li ĵuris al viaj patroj, al Abraham, al Isaak, kaj
al Jakob. 14 Kaj ne kun vi solaj mi faras ĉi tiun interligon kaj
ĉi tiun ĵuran interkonsenton, 15 sed kun tiuj, kiuj staras hodiaŭ
ĉi tie antaŭ la Eternulo, nia Dio, kaj kun tiuj, kiuj ne estas
hodiaŭ ĉi tie kun ni. 16 Ĉar vi scias, kiel ni loĝis en la lando
Egipta, kaj kiel ni trairis meze de la popoloj, tra kiuj vi
trairis; 17 kaj vi vidis iliajn abomenaĵojn, kaj iliajn idolojn
el ligno kaj el ŝtono, el arĝento kaj el oro, kiujn ili havas. 18
Eble troviĝas inter vi viro aŭ virino aŭ familio aŭ tribo, kies
koro deturniĝas hodiaŭ de la Eternulo, nia Dio, por iri servi al
la dioj de tiuj popoloj; eble troviĝas inter vi radiko, kiu
kreskigas maldolĉaĵon kaj absinton; 19 kaj kiam li aŭdos la
vortojn de ĉi tiu malbeno, li benos sin en sia koro, dirante:
Paco estos al mi, malgraŭ tio, ke mi iros laŭ la deziroj de mia
koro; kaj pereos la trinkintoj kune kun la soifantoj. 20 La
Eternulo ne volos pardoni lin, sed tiam ekflamos la kolero de la
Eternulo kaj Lia severo kontraŭ tiu homo, kaj falos sur lin la
tuta malbeno, kiu estas skribita en ĉi tiu libro, kaj la Eternulo
ekstermos lian nomon el sub la ĉielo; 21 kaj la Eternulo
apartigos lin por pereo el ĉiuj triboj de Izrael, konforme al
ĉiuj malbenoj de la interligo, kiu estas skribita en ĉi tiu libro
de instruo. 22 Kaj diros la venonta generacio, viaj infanoj, kiuj
aperos post vi, kaj la alilandulo, kiu venos el malproksima lando
kaj vidos la plagojn de ĉi tiu lando kaj ĝiajn malsanojn, per
kiuj la Eternulo ĝin frapos-- 23 sulfuro kaj salo, bruligitaĵo
estas la tuta lando; ĝi ne estas prisemata kaj ne naskas, kaj
nenia herbo tie elkreskas, simile al la ruinoj de Sodom kaj
Gomora, Adma kaj Ceboim, kiujn la Eternulo ruinigis en Sia kolero
kaj en Sia furiozo-- 24 ĉiuj popoloj diros: Pro kio la Eternulo
tiel agis kun ĉi tiu lando? pro kio estis tiu granda flamo de
kolero? 25 Kaj oni respondos: Pro tio, ke ili forlasis la
interligon de la Eternulo, la Dio de iliaj patroj, kiun Li faris
kun ili, kiam Li elkondukis ilin el la lando Egipta, 26 kaj ili
iris kaj servis al aliaj dioj kaj adorkliniĝis al ili, al dioj,
kiujn ili ne konis kaj kiujn Li ne destinis por ili: 27 pro tio
ekflamis la kolero de la Eternulo kontraŭ tiu lando, kaj Li
venigis sur ĝin ĉiujn malbenojn, kiuj estas skribitaj en ĉi tiu
libro; 28 kaj la Eternulo elĵetis ilin el ilia lando en kolero
kaj en furiozo kaj en granda indigno, kaj Li ĵetis ilin en landon
alian, kiel ni vidas nun. 29 La kaŝitaĵo apartenas al la
Eternulo, nia Dio; kaj la nekaŝitaĵo al ni kaj al niaj gefiloj
eterne, por ke ni plenumu ĉiujn vortojn de ĉi tiu instruo.

Ĉapitro 30

1 Kaj kiam venos sur vin ĉiuj ĉi tiuj aferoj, la beno kaj la
malbeno, kiujn mi prezentis al vi, kaj vi pentos per via koro
inter ĉiuj popoloj, inter kiujn ĵetis vin la Eternulo, via Dio; 2
kaj kiam vi revenos al la Eternulo, via Dio, kaj aŭskultos Lian
voĉon konforme al ĉio, kion mi ordonas al vi hodiaŭ, vi kaj viaj
gefiloj, per via tuta koro kaj per via tuta animo: 3 tiam la
Eternulo, via Dio, revenigos viajn kaptitojn, kaj Li kompatos
vin, kaj rekolektos vin el inter ĉiuj popoloj, inter kiujn
disĵetis vin la Eternulo, via Dio. 4 Eĉ se vi estus forĵetita ĝis
la rando de la ĉielo, eĉ el tie rekolektos vin la Eternulo, via
Dio, kaj el tio Li vin prenos. 5 Kaj la Eternulo, via Dio,
venigos vin en la landon, kiun posedis viaj patroj, kaj vi ĝin
ekposedos; kaj Li faros al vi bonon kaj multigos vin pli ol viajn
patrojn. 6 Kaj la Eternulo, via Dio, cirkumcidos vian koron kaj
la koron de via idaro, por ke vi amu la Eternulon, vian Dion, per
via tuta koro kaj per via tuta animo, por ke vi vivu. 7 Kaj la
Eternulo, via Dio, venigos ĉiujn ĉi tiujn malbenojn sur viajn
malamikojn kaj sur viajn malamantojn, kiuj persekutis vin. 8 Kaj
vi konvertiĝos kaj aŭskultos la voĉon de la Eternulo, kaj
plenumos ĉiujn Liajn ordonojn, kiujn mi transdonas al vi hodiaŭ.
9 Kaj la Eternulo, via Dio, donos al vi abundon en ĉiu faro de
viaj manoj, en la frukto de via ventro kaj en la frukto de via
bruto kaj en la frukto de via tero, al via bono; ĉar denove la
Eternulo ĝojos pri vi, farante al vi bonon, kiel Li ĝojis pri
viaj patroj; 10 se vi aŭskultos la voĉon de la Eternulo, via Dio,
observante Liajn ordonojn kaj Liajn leĝojn, kiuj estas skribitaj
en ĉi tiu libro de instruo, se vi revenos al la Eternulo, via
Dio, per via tuta koro kaj per via tuta animo.

11 Ĉar ĉi tiu ordono, kiun mi donas al vi hodiaŭ, ne estas
neatingebla por vi, kaj ĝi ne estas malproksima. 12 Ne en la
ĉielo ĝi estas, por ke oni povu diri: Kiu suprenirus por ni en la
ĉielon kaj prenus ĝin por ni kaj aŭdigus ĝin al ni, por ke ni ĝin
plenumu? 13 Kaj ne trans la maro ĝi estas, por ke oni povu diri:
Kiu irus por ni trans la maron kaj prenus ĝin por ni kaj aŭdigus
ĝin al ni, por ke ni ĝin plenumu? 14 Sed tre proksime de vi estas
la afero: en via buŝo kaj en via koro, por plenumi ĝin.

15 Rigardu, mi proponis al vi hodiaŭ la vivon kaj bonon, kaj la
morton kaj malbonon; 16 ordonante al vi ami la Eternulon, vian
Dion, iri laŭ Liaj vojoj, kaj observi Liajn ordonojn kaj Liajn
leĝojn kaj Liajn decidojn, por ke vi vivu kaj multiĝu, kaj por ke
vin benu la Eternulo, via Dio, en la lando, en kiun vi venas, por
ekposedi ĝin. 17 Sed se dekliniĝos via koro kaj vi ne aŭskultos
kaj vi lasos forlogi vin kaj vi adorkliniĝos al aliaj dioj kaj
servos al ili: 18 en tia okazo mi sciigas al vi hodiaŭ, ke vi
pereos, ke vi ne longe vivos sur la tero, sur kiun vi transiras
trans Jordanon, por veni tien kaj ekposedi ĝin. 19 Mi atestigas
pri vi hodiaŭ la ĉielon kaj la teron: la vivon kaj la morton mi
proponis al vi, la benon kaj la malbenon; elektu la vivon, por ke
vi vivu, vi kaj via idaro, 20 amante la Eternulon, vian Dion,
aŭskultante Lian voĉon kaj alkroĉante vin al Li; ĉar Li estas via
vivo kaj via longatempeco de loĝado sur la tero, pri kiu la
Eternulo ĵuris al viaj patroj, al Abraham, al Isaak, kaj al
Jakob, ke Li donos al ili.

Ĉapitro 31

1 Kaj Moseo iris kaj parolis ĉi tiujn vortojn al la tuta Izrael.
2 Kaj li diris al ili: Mi havas hodiaŭ la aĝon de cent dudek
jaroj, mi ne povas plu eliri nek eniri; kaj la Eternulo diris al
mi: Vi ne transiros ĉi tiun Jordanon. 3 La Eternulo, via Dio, mem
iros antaŭ vi; Li ekstermos tiujn popolojn antaŭ vi, kaj vi
heredos ilin; Josuo iros antaŭ vi, kiel la Eternulo diris. 4 Kaj
la Eternulo faros al ili, kiel Li faris al Siĥon kaj al Og, reĝoj
de la Amoridoj, kaj al ilia lando, kiujn Li ekstermis. 5 Kaj la
Eternulo transdonos ilin al vi, kaj vi agos kun ili laŭ ĉiuj
ordonoj, kiujn mi donis al vi. 6 Estu fortaj kaj kuraĝaj, ne timu
kaj ne tremu antaŭ ili; ĉar la Eternulo, via Dio, mem iros kun
vi; Li ne foriros de vi kaj ne forlasos vin. 7 Kaj Moseo alvokis
Josuon, kaj diris al li antaŭ la okuloj de ĉiuj Izraelidoj: Estu
forta kaj kuraĝa; ĉar vi venigos ĉi tiun popolon en la landon,
pri kiu la Eternulo ĵuris al iliaj patroj, ke Li donos ĝin al
ili, kaj vi ekposedigos ilin. 8 Kaj la Eternulo, kiu mem iros
antaŭ vi, Li estos kun vi, Li ne foriros de vi kaj ne forlasos
vin; ne timu, kaj ne perdu la kuraĝon.

9 Kaj Moseo skribis ĉi tiun instruon, kaj donis ĝin al la
pastroj, idoj de Levi, kiuj portis la keston de la interligo de
la Eternulo, kaj al ĉiuj plejaĝuloj de Izrael. 10 Kaj Moseo
ordonis al ili, dirante: Post paso de sep jaroj, en la tempo de
la jaro de forlaso, en la festo de laŭboj, 11 kiam la tuta Izrael
venos, por aperi antaŭ la Eternulo, via Dio, sur la loko, kiun Li
elektos, tiam antaŭlegu ĉi tiun instruon antaŭ la tuta Izrael,
antaŭ iliaj oreloj. 12 Kunvenigu la popolon, la virojn kaj la
virinojn kaj la infanojn, kaj viajn fremdulojn, kiuj estos en
viaj urboj, por ke ili aŭdu kaj lernu, kaj timu la Eternulon,
vian Dion, kaj penu plenumi ĉiujn vortojn de ĉi tiu instruo. 13
Kaj iliaj filoj, kiuj ankoraŭ ne sciis, aŭdos, kaj lernos timi la
Eternulon, vian Dion, dum la tuta tempo, en kiu vi vivos sur la
tero, al kiu vi iras trans Jordanon, por ekposedi ĝin.

14 Kaj la Eternulo diris al Moseo: Jen alproksimiĝis viaj tagoj,
por morti; alvoku Josuon, kaj stariĝu en la tabernaklo de
kunveno, kaj Mi donos al li instrukciojn. Kaj Moseo kaj Josuo
iris kaj stariĝis en la tabernaklo de kunveno. 15 Kaj la Eternulo
aperis en la tabernaklo en nuba kolono, kaj la nuba kolono
stariĝis ĉe la pordo de la tabernaklo. 16 Kaj la Eternulo diris
al Moseo: Jen vi iras dormi kun viaj patroj; kaj ĉi tiu popolo
komencos malĉasti post fremdaj dioj de tiu lando, en kiun ĝi
venas, kaj ĝi forlasos Min kaj rompos Mian interligon, kiun Mi
faris kun ĝi. 17 Kaj ekflamos Mia kolero kontraŭ ĝi en tiu tago,
kaj Mi forlasos ilin kaj kaŝos Mian vizaĝon for de ili, kaj ili
estos konsumitaj, kaj trafos ilin multaj malfeliĉoj kaj mizeroj;
kaj ili diros en tiu tago: Ĉu ne pro tio, ke nia Dio ne estas
inter ni, trafis nin ĉi tiuj malfeliĉoj? 18 Sed Mi kaŝos Mian
vizaĝon en tiu tago pro ĉiuj malbonagoj, kiujn ili faris,
turninte sin al aliaj dioj. 19 Kaj nun skribu al vi ĉi tiun
kanton, kaj instruu ĝin al la Izraelidoj; metu ĝin en ilian
buŝon, por ke ĉi tiu kanto estu por Mi atesto inter la
Izraelidoj. 20 Kiam Mi venigos ilin en la landon, pri kiu Mi
ĵuris al iliaj patroj kaj en kiu fluas lakto kaj mielo, kaj ili
manĝos kaj satiĝos kaj grasiĝos: tiam ili sin turnos al aliaj
dioj kaj servos al ili, kaj Min ili malestimos kaj rompos Mian
interligon. 21 Sed kiam trafos ilin multaj malfeliĉoj kaj
mizeroj, tiam ĉi tiu kanto sonos antaŭ ili kiel atesto, ĉar ĝi ne
estos forgesita el la buŝo de ilia idaro. Ĉar Mi konas iliajn
pensojn, kiujn ili havas hodiaŭ, antaŭ ol Mi venigis ilin en la
landon, pri kiu Mi ĵuris. 22 Kaj Moseo skribis ĉi tiun kanton en
tiu tago kaj lernigis ĝin al la Izraelidoj. 23 Kaj Li ordonis al
Josuo, filo de Nun, kaj diris: Estu forta kaj kuraĝa, ĉar vi
venigos la Izraelidojn en la landon, pri kiu Mi ĵuris al ili; kaj
Mi estos kun vi.

24 Kaj kiam Moseo tute finis la skribadon de la vortoj de ĉi tiu
instruo en libron, 25 tiam Moseo ordonis al la Levidoj, kiuj
portis la keston de interligo de la Eternulo, dirante: 26 Prenu
ĉi tiun libron de la instruo, kaj kuŝigu ĝin flanke de la kesto
de interligo de la Eternulo, via Dio, por ke ĝi estu tie atesto
kontraŭ vi; 27 ĉar mi konas vian malobeemecon kaj vian malmolan
nukon; ja eĉ nun, kiam mi estas ankoraŭ vivanta inter vi, vi
estis malobeemaj kontraŭ la Eternulo: kio do estos post mia
morto? 28 Kunvenigu al mi ĉiujn plejaĝulojn de viaj triboj kaj
viajn oficistojn, kaj mi parolos antaŭ iliaj oreloj tiujn
vortojn, kaj mi atestigos kontraŭ ili la ĉielon kaj la teron. 29
Ĉar mi scias, ke post mia morto vi malboniĝos kaj dekliniĝos de
la vojo, pri kiu mi ordonis al vi; kaj trafos vin mizero en la
estonta tempo pro tio, ke vi faros malbonon antaŭ la okuloj de la
Eternulo, kolerigante Lin per la faroj de viaj manoj.

30 Kaj Moseo eldiris antaŭ la oreloj de la tuta komunumo de
Izrael la vortojn de ĉi tiu kanto ĝis la fino:

Ĉapitro 32

1    Atentu, ĉielo, kaj mi parolos;
     Kaj aŭdu la tero la vortojn de mia buŝo.
2    Verŝiĝos kiel pluvo mia instruo,
     Fluos kiel roso mia parolo,
     Kiel pluvego sur verdaĵon
     Kaj kiel grandaj gutoj sur herbon.
3    Ĉar la nomon de la Eternulo mi vokas;
     Donu honoron al nia Dio.
4    Li estas la Roko; perfektaj estas Liaj faroj;
     Ĉar ĉiuj Liaj vojoj estas justaj.
     Li estas Dio fidela kaj sen malbonago;
     Justa kaj verama Li estas.
5    Ili malboniĝis antaŭ Li,
     Ili ne estas Liaj infanoj, pro sia malvirteco;
     Generacio malhumila kaj malhonesta.
6    Ĉu al la Eternulo vi tiel repagas,
     Popolo malnobla kaj malprudenta?
     Ĉu ne Li estas via patro, kiu vin kreis?
     Ĉu ne Li vin estigis kaj aranĝis?
7    Rememoru la tempon antikvan,
     Pripensu la jarojn de la antaŭaj generacioj;
     Demandu vian patron, kaj li sciigos al vi;
     Viajn maljunulojn, kaj ili diros al vi.
8    Kiam la Plejaltulo donis landojn al la popoloj,
     Kiam Li disloĝigis la homidojn,
     Li starigis la limojn de la popoloj
     Laŭ la nombro de la idoj de Izrael;
9    Ĉar parto de la Eternulo estas Lia popolo;
     Jakob estas Lia hereda mezuritaĵo.
10   Li trovis lin en dezerto,
     En stepo, kie regas bruo senviva;
     Li ĉirkaŭis lin, zorgis pri li,
     Gardis lin kiel pupilon de Sia okulo.
11   Kiel aglo vekas sian neston,
     Flugpendas super siaj idoj,
     Tiel Li etendis Siajn flugilojn,
     Prenis lin, portis lin sur Siaj flugiloj.
12   La Eternulo sola kondukis lin,
     Kaj neniu fremda dio estis kun Li.
13   Li portis lin sur altaĵon de la tero,
     Manĝigis al li produktojn de kampoj,
     Nutris lin per mielo el ŝtono
     Kaj per oleo el granita roko,
14   Per butero de bovinoj kaj per lakto de ŝafinoj
     Kun sebo de ŝafidoj
     Kaj per ŝafoj de Baŝan kaj per kaproj
     Kaj per la graso de la kernoj de tritiko;
     Kaj vi trinkis la ŝaŭmantan sangon de vinberoj.
15   Kaj Jeŝurun grasiĝis kaj malhumiliĝis;
     Vi grasiĝis, dikiĝis, kaj sebopleniĝis;
     Kaj li forlasis la Dion, kiu lin kreis,
     Kaj li malrespektis la Rokon de sia savo.
16   Ili incitis Lin per fremdaj dioj,
     Per abomenaĵoj ili kolerigis Lin.
17   Ili alportis oferojn al diabloj, ne al Dio,
     Al dioj, kiujn ili ne konis,
     Al novaj, antaŭ nelonge venintaj,
     Pri kiuj ne pensis viaj patroj.
18   La Defendanton, kiu vin naskis, vi perdis el la memoro,
     Kaj vi forgesis la Dion, kiu vin estigis.
19   Kaj la Eternulo vidis,
     Kaj ekabomenis kolere Siajn filojn kaj Siajn filinojn;
20   Kaj Li diris: Mi kaŝos Mian vizaĝon for de ili,
     Mi vidos, kia estos ilia fino;
     Ĉar ili estas generacio perfida,
     Infanoj, kiuj ne havas en si fidelecon.
21   Ili incitis Min per ne-dio,
     Kolerigis Min per siaj vantaĵoj:
     Tial Mi incitos ilin per ne-popolo,
     Per popolo malnobla Mi ilin kolerigos.
22   Ĉar fajro ekflamis en Mia kolero,
     Kaj ĝi brulas ĝis la profundoj de Ŝeol,
     Kaj ĝi ruinigas la teron kaj ĝiajn produktojn,
     Kaj ĝi bruligas la bazojn de la montoj.
23   Mi amasigos super ili malfeliĉojn;
     Miajn sagojn Mi ĉiujn eluzos kontraŭ ilin.
24   Ili konsumiĝos de malsato
     Kaj senfortiĝos de febro kaj de turmenta epidemio;
     Kaj la dentojn de bestoj Mi venigos sur ilin
     Kun la veneno de rampantoj sur la tero.
25   Ekstere ekstermos glavo,
     Kaj en la domoj teruro,
     Junulon kaj junulinon,
     Suĉinfanon kun grizharulo.
26   Mi dirus: Mi disblovos ilin,
     Mi neniigos la memoron pri ili inter la homoj;
27   Se Mi ne timus, ke ĉagrenus Min la malamikoj,
     Ke eble fieriĝus iliaj premantoj,
     Kaj dirus: Nia mano estas potenca,
     Kaj ne la Eternulo faris ĉion ĉi tion.
28   Ĉar ili estas popolo, kiu perdis la prudenton,
     Kaj komprenadon ili ne havas.
29   Se ili estus prudentaj, ili tion komprenus;
     Ili pripensus, kia estos ilia fino.
30   Kiel povus unu persekuti milon
     Kaj du forkurigi dek milojn,
     Se ilia Defendanto ilin ne vendus
     Kaj la Eternulo ilin ne transdonus?
31   Ilia defendanto ne estas ja kiel nia Defendanto,
     Niaj malamikoj mem tion povas juĝi.
32   Ĉar el la vinberbranĉoj de Sodom estas iliaj vinberbranĉoj
     Kaj el la kampoj de Gomora;
     Iliaj beroj estas beroj venenaj,
     Vinberojn maldolĉajn ili havas.
33   Galo de drakoj estas ilia vino,
     Kaj pereiga veneno de aspidoj.
34   Ĉu tio ne estas kaŝita ĉe Mi,
     Sigelita en Mia trezorejo?
35   Ĉe Mi estas venĝo kaj repago,
     Ĝis la tago, kiam ekŝanceliĝos ilia piedo;
     Ĉar proksima estas la tago de ilia malfeliĉo,
     Kaj rapide venos tio, kio estas destinita por ili.
36   Ĉar la Eternulo juĝos Sian popolon,
     Kaj Li kompatos Siajn sklavojn,
     Kiam Li vidos, ke malaperis ilia forto,
     Ke jam ne ekzistas malliberulo nek liberulo.
37   Kaj Li diros: Kie estas iliaj dioj,
     La fortikaĵo, kiun ili fidis;
38   Kiuj manĝis la sebon de iliaj buĉoferoj,
     Trinkis la vinon de iliaj verŝoferoj?
     Ili leviĝu kaj helpu vin,
     Ili estu ŝirmo por vi!
39   Vidu nun, ke estas Mi, Mi sola,
     Kaj ne ekzistas dio krom Mi;
     Mi mortigas kaj vivigas;
     Mi frapas kaj resanigas;
     Kaj neniu povas savi el Mia mano.
40   Mi levos al la ĉielo Mian manon,
     Kaj Mi diros: Mi vivas eterne.
41   Kiam Mi akrigos Mian brilantan glavon
     Kaj Mia mano komencos la juĝadon,
     Tiam Mi revenĝos al Miaj malamikoj,
     Kaj al Miaj malamantoj Mi repagos.
42   Mi ebriigos Miajn sagojn per sango,
     Kaj Mia glavo manĝos karnon,
     El la sango de mortigitoj kaj kaptitoj,
     El la kapoj de la estroj de la malamikoj.
43   Gloru, ho gentoj, Lian popolon;
     Ĉar Li venĝos pro la sango de Siaj sklavoj,
     Kaj Li redonos venĝon al Siaj malamikoj
     Kaj pekliberigos Sian teron kaj Sian popolon.

44 Kaj Moseo venis kaj eldiris ĉiujn vortojn de ĉi tiu kanto
antaŭ la oreloj de la popolo, li kaj Josuo, filo de Nun. 45 Kaj
kiam Moseo finis la paroladon de ĉiuj ĉi tiuj vortoj antaŭ la
tuta Izrael, 46 tiam li diris al ili: Enmetu en vian koron ĉiujn
vortojn, per kiuj mi avertas vin hodiaŭ, kaj transdonu ilin al
viaj gefiloj, por ke ili penu plenumi ĉiujn vortojn de ĉi tiu
instruo. 47 Ĉar ne malgrava afero ĝi estas por vi; sed ĝi estas
via vivo, kaj per ĉi tiu afero vi longe vivos sur la tero, al kiu
vi iras trans Jordanon, por ekposedi ĝin.

48 Kaj la Eternulo ekparolis al Moseo en la sama tago, dirante:
49 Supreniru sur ĉi tiun monton Abarim, sur la monton Nebo, kiu
estas en la lando Moaba, kontraŭ Jeriĥo; kaj rigardu la landon
Kanaanan, kiun Mi donas al la Izraelidoj kiel posedaĵon; 50 kaj
mortu sur la monto, sur kiun vi supreniras, kaj alkolektiĝu al
via popolo, kiel mortis Aaron, via frato, sur la monto Hor, kaj
alkolektiĝis al sia popolo: 51 pro tio, ke vi pekis kontraŭ Mi
inter la Izraelidoj ĉe la Akvo de Malpaco en Kadeŝ, en la dezerto
Cin; pro tio, ke vi ne aperigis Mian sanktecon inter la
Izraelidoj. 52 Ĉar de malproksime vi vidos la landon, sed vi ne
eniros tien, en la landon, kiun mi donas al la Izraelidoj.

Ĉapitro 33

1 Kaj jen estas la beno, per kiu benis Moseo, la Dia homo, la
Izraelidojn antaŭ sia morto. 2 Li diris:

     La Eternulo venis de Sinaj
     Kaj eklumis al ili de Seir;
     Li ekbrilis de la monto Paran
     Kaj venis el milmiloj da sanktuloj;
     Ĉe Lia dekstra flanko estas fajro de leĝo por ili.
3    Vere Li amas la popolojn;
     Ĉiuj Liaj sanktuloj estas en Via mano;
     Kaj ili falis antaŭ Viaj piedoj,
     Por aŭskulti Viajn vortojn.
4    Instruon transdonis al ni Moseo,
     Heredaĵon por la komunumo de Jakob.
5    Kaj li fariĝis reĝo en Jeŝurun,
     Kiam kunvenis la ĉefoj de la popolo,
     Kune la triboj de Izrael.

6    Vivu Ruben, kaj li ne mortu;
     Kaj liaj viroj ne estu malmultaj.

7 Kaj ĉi tion pri Jehuda li diris:

     Aŭdu, ho Eternulo, la voĉon de Jehuda,
     Kaj alkonduku lin al lia popolo;
     Per siaj manoj li sin defendos,
     Kaj Vi estu helpanto kontraŭ liaj malamikoj.
     
8 Kaj pri Levi li diris:

     Viaj signoj de lumo kaj de justo estu por Via sankta viro,
     Kiun Vi elprovis en Masa,
     Kun kiu Vi malpacis ĉe la Akvo de Malpaco;
9    Kiu diras pri sia patro kaj pri sia patrino:
     Mi ne vidis ilin;
     Kiu ne rekonis siajn fratojn
     Kaj ne konis siajn filojn:
     Ĉar ili observis Viajn dirojn
     Kaj gardis Vian interligon;
10   Ili instruu Viajn leĝojn al Jakob
     Kaj Vian instruon al Izrael;
     Ili metu incenson antaŭ Vian vizaĝon,
     Kaj bruloferojn sur Vian altaron.
11   Benu, ho Eternulo, lian forton,
     Kaj favoru la faron de liaj manoj;
     Frapu la lumbon de tiuj, kiuj leviĝas kontraŭ lin,
     Kaj de liaj malamantoj, ke ili ne povu releviĝi.

12 Pri Benjamen li diris:

     La amato de la Eternulo loĝos sendanĝere ĉe Li;
     Li protektas lin ĉiutage,
     Kaj inter Liaj brakoj li ripozas.

13 Kaj pri Jozef li diris:

     Benita de la Eternulo estas lia tero,
     Per donoj de la ĉielo, per roso,
     Kaj per la profundaĵo, kuŝanta malsupre,
14   Kaj per donoj, produktataj de la suno,
     Kaj per donoj, kiujn eligas la lunoj,
15   Kaj per la plejbonaĵoj de la antikvaj montoj,
     Kaj per la donoj de la eternaj montetoj,
16   Kaj per la donoj de la tero kaj de ĝia abundeco.
     Kaj la favoro de Tiu, kiu aperis en la arbetaĵo,
     Venu sur la kapon de Jozef
     Kaj sur la verton de la elektito inter liaj fratoj.
17   Lia unuenaskita bovido estas belega,
     Kaj liaj kornoj estas kiel kornoj de bubalo;
     Per ili li kornobatos ĉiujn popolojn kune ĝis la randoj de
          la tero.
     Tio estas la dekmiloj de Efraim,
     Tio estas la miloj de Manase.

18 Kaj pri Zebulun li diris:

     Ĝoju, Zebulun, ĉe via eliro;
     Kaj Isaĥar, en viaj tendoj.
19   La popolojn ili vokas sur la monton;
     Tie ili oferbuĉas oferojn de justeco;
     Ĉar ili nutras sin per la riĉaĵo de la maro,
     Kaj per trezoroj, kaŝitaj en la sablo.

20 Kaj pri Gad li diris:

     Benata estu la disvastiganto de Gad;
     Kiel leono li kuŝas,
     Kaj li disŝiras brakon kune kun la verto.
21   Li elrigardis al si komencaĵon,
     Ĉar tie la leĝdonanto destinis por li parton;
     Kaj li venis kun la ĉefoj de la popolo,
     Plenumis la justecon de la Eternulo
     Kaj Liajn decidojn pri Izrael.

22 Kaj pri Dan li diris:

     Dan estas juna leono,
     Kiu elsaltas el Baŝan.

23 Kaj pri Naftali li diris:

     Naftali estas sata de favoro
     Kaj plena de beno de la Eternulo;
     Okcidenton kaj sudon li posedu.

24 Kaj pri Aŝer li diris:

     Benita inter la filoj estas Aŝer;
     Li estu amata de siaj fratoj,
     Kaj li trempu en oleo sian piedon;
25   Fero kaj kupro estu viaj rigliloj;
     Kaj dum via tuta vivo daŭru via bonstato.

26   Ne ekzistas simila al Dio, ho Jeŝurun,
     Kiu sidas en la ĉielo por via helpo,
     En Sia majesto en la nuboj.
27   La Dio antikva estas loĝejo,
     Kaj malsupre estas brakoj eternaj.
     Kaj Li forpelis de antaŭ vi la malamikon,
     Kaj diris: Ekstermu.
28   Kaj Izrael loĝas sendanĝere, sola;
     La fonto de Jakob estas sur tero de greno kaj mosto,
     Kaj lia ĉielo gutigas roson.
29   Feliĉa vi estas, ho Izrael!
     Kiu estas simila al vi, popolo helpata de la Eternulo,
     La ŝildo de via helpo kaj la glavo de via gloro?
     Flatos vin viaj malamikoj,
     Kaj vi paŝados sur iliaj altaĵoj.

Ĉapitro 34

1 Kaj Moseo supreniris de la stepo de Moab sur la monton Nebo,
sur la supron de Pisga, kiu estas kontraŭ Jeriĥo. Kaj la Eternulo
montris al li la tutan landon Gilead, ĝis Dan, 2 kaj la tutan
teron de Naftali kaj la teron de Efraim kaj Manase kaj la tutan
teron de Jehuda ĝis la ekstrema maro, 3 kaj la teron sudan kaj la
distrikton de la valo de Jeriĥo, la urbo de Palmoj, ĝis Coar. 4
Kaj la Eternulo diris al li: Jen estas la lando, pri kiu Mi ĵuris
al Abraham, al Isaak, kaj al Jakob, dirante: Al via idaro Mi ĝin
donos. Mi vidigis ĝin al vi per viaj okuloj, sed tien vi ne
eniros. 5 Kaj mortis tie Moseo, la servanto de la Eternulo, en la
lando Moaba, laŭ la diro de la Eternulo. 6 Kaj li estas
enterigita en la valo en la lando Moaba, kontraŭ Bet-Peor; kaj
neniu scias lian tombon ĝis hodiaŭ. 7 Kaj Moseo havis la aĝon de
cent dudek jaroj, kiam li mortis; ne malakriĝis lia okulo, kaj ne
malaperis lia freŝeco. 8 Kaj la Izraelidoj priploris Moseon sur
la stepoj de Moab dum tridek tagoj. Kaj pasis la tagoj de plorado
kaj funebrado pri Moseo. 9 Kaj Josuo, filo de Nun, estis plena de
spirito de saĝeco, ĉar Moseo metis siajn manojn sur lin; kaj la
Izraelidoj aŭskultis lin, kaj agis, kiel la Eternulo ordonis al
Moseo. 10 Ne aperis plu en Izrael profeto tia, kiel Moseo, kiun
la Eternulo konis, vizaĝon kontraŭ vizaĝo; 11 koncerne ĉiujn
signojn kaj miraklojn, kiujn la Eternulo sendis lin fari en la
lando Egipta super Faraono kaj super ĉiuj liaj servantoj kaj
super lia tuta lando, 12 kaj koncerne la tutan potencon, kaj
ĉiujn mirindajn kaj grandajn farojn, kiujn Moseo faris antaŭ la
okuloj de la tuta Izrael.