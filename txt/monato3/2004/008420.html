<?xml version="1.0" encoding="utf-8"?>
<html xml:lang="eo" lang="eo" xmlns="http://www.w3.org/1999/xhtml"><head><title>Hindeŭropaj etimoj (3)</title><meta http-equiv="Content-Type" content="text/html; charset=utf-8"/><meta name="description" content="Hindeŭropaj etimoj (3)"/><meta name="keywords" content="patro, batjuŝka, otec, ata"/><link rel="stylesheet" href="http://www.esperanto.be/fel.css" type="text/css"/><link rel="icon" type="image/ico" href="http://www.esperanto.be/fel/gif/m.ico"/></head><body><div style="text-align:right"><img src="../gif/monato3.gif" alt="MONATO" width="129" height="40"/></div> <h3>Leteroj</h3>    <h2>Hindeŭropaj etimoj (3)</h2> <p>Sen pretendi, ke mi estus profunda filologo, mi eble povas rimarkigi la jenon pri la letero pri la hindeŭropaj etimoj (M<span class="mm">ONATO</span> 2004/07-08, p. 6). La rusa vorto <i>batjuŝka</i> (paĉjo) certe montras ian rilaton al la hindeŭropa formo, dum la vorto <i>otec</i> estas eble de altaja deveno. Ankaŭ tiu ĉi formo havas rimarkindan disvastiĝon, ekzemple en la kazaĥa (<i>Alma Ata</i>, patro de pomoj), turka (<i>Atatürk</i>, patro de la turkoj),, nordsamea (<i>áhčči</i> [ahĉi], patro), finna (<i>isä</i>, patro), hungara (<i>apa</i>, patro), gota (<i>Attila</i>, paĉjo), svisgermana (<i>Ätti</i>, paĉjo), siua (<i>ate</i>, patro) kaj eŭska (<i>aitor</i>, patro).</p> <p>Se mi ne eraras, <i>petra</i> signifas „patro” en la apaĉa lingvo. Alia mirindaĵo estas, ke en la atabaska <i>na dene</i> signifas „la homoj”. La gaelirlanda formo estas tre simila: <i>na daoine</i>! Cetere, la armena <i>hajr</i> ne rilatas al la gaelirlanda <i>athair</i> [ahir], ĉar la praa kelta „p” ŝanĝiĝis al „h”. La propra nomo de la armenoj tamen, <i>Hajeren</i>, devenas de la nomo Hajk, kiu estis ilia prapatro.</p> <div style="text-align:right">Frieder W<span class="mm">EIGOLD</span></div> <div style="text-align:right"><i>Germanio</i></div> <h6 class="pied"><b>Ndlr:</b> La letero estas publikigita, kvankam antaŭe aperis parte samenhava kontribuaĵo de Anna kaj Mati Pentus, kiuj ne transiris en ilia etimologia pritrakto la limojn de la hindeŭropa lingvofamilio. Ĝustigante la faktojn en la letero de s-ro Weigold, mi devis konstati, kiel aktive la usonaj kaj kanadaj aŭtoritatoj forgesigas nin pri la kulturo de ĉiuj indiĝenaj popoloj sur siaj teritorioj. Alimaniere mi ne povas klarigi fakton, ke en la kanada distrikto de atabaskoj, oni neniam instruis la atabaskan al indiĝenaj lernejinfanoj.</h6> <hr/><table class="fina" width="100%" summary=""><tr><td><a href="../index.html">Indekso</a></td></tr><tr><td><a href="../mon/abonilo.php">Aboni al MONATO</a></td></tr><tr><td><a href="../skribittt.html">Flandra Esperanto-Ligo (FEL)</a></td></tr><tr><td>Lasta adapto de tiu ĉi paĝo: septembro 2004</td></tr></table></body></html>