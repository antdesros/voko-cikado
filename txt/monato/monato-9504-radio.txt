Pro peto de diversaj retanoj, la magazino MONATO cxiumonate afisxas
kelkajn tekstojn el sia nova numero. Jen humura artikolo el la aprila
numero, verkita de Pejno Simono.

Por akiri informojn pri MONATO aux por ricevi senpagan provnumeron, 
skribu al fel@eunet.be aux al CompuServe 100272,1601. 
======================================================================


RADIO


Poloj per pelvo 

Pensante pri satelitoj, averagxulo tre versxajne tuj bildigas al si 
abundon da kolortelevidaj programoj kun multe da interprograma 
varbado. Tute prave. Tamen, kion averagxulo eble ne scias, estas 
tio, ke akompanas cxiun satelitan televidprogramon pluraj 
sonkanaloj. Tiuj portas radioprogramojn, interalie Esperantan.


La praideo de la tehxnikistoj estis permesi paralele uzi plurajn 
bildakompanajn lingvojn. Fakte tiu eblo malmulte uzigxas. 
Anstatauxe, la televidigistoj plenigas siajn sonkanalojn per 
radioprogramoj, kiuj neniel rilatas al la precipa televida 
programo. Plej ofte temas pri samlandaj radiostacioj kaj preskaux 
cxiam kromgastas la eksterlanda servo de la respektiva nacio. Tiel 
statas ankaux cxe Pola Radio, kiu interalie proponas sian 5an 
programon, la eksterlandan, pere de TV Polonja sur Euxtelsat II 
F3. Tiu pola satelita programo egalas al la eble pli konata 
mallongonda dissendo de Pola Radio, kiu entenas la du cxiutagajn 
Esperanto-programojn, dissendatajn helpe de la iom kapricema 
reflektopovo de la jonosfero. Satelitoj, iom kontraste al la 
jonosfero aux la raketoj necesaj por pafi ilin alten, tute ne 
kapricas. Nu, se iu okaze alvokita fakulo fine sukcesos instali 
cxiujn satelitricevajn necesajxojn, ne falinte de via balkono, vi 
gxuos postfare perfektan ricevadon en preskaux altfidela 
sonkvalito.

Por kapti satelitan programon oni bezonas principe tri aferojn. 
Unue parabolspegulan antenpelvon kun enmuntita kapeto, la tiel 
nomata malaltbrua konvertilo. Due satelitan ricevilon - temas pli 
ekzakte pri satelita agordilo, ja pra-esperante nomata tjunero. 
Lastvice kaj trie oni bezonas sian tute normalan televidilon. Se 
oni planas promeni de satelito al satelito aldone necesigxas 
motoro por lauxnecese turni la pelvon en diversaj direktoj laux la 
ekliptiko, cxar ja vintrosezone vere ne plu decas komisii la 
edzinon pri tiu tasko. Se oni nur bezonas la sateliton kun la 
plej furoraj nacilingvaj programoj kaj aldone tiun de Pola Radio, 
oni povas fakte rezigni pri la motora poziciilo kaj munti du 
kapojn en la saman pelvon, permesante la antenon strabi al du 
satelitoj samtempe. La pelvo konektigxu al la 
satelitricevilo kaj la ricevilo al la hejma televidilo. Prete, 
oni normale tenos - memkompreneble ne pli frue ol post kontanta 
pago de la fakturo instalista - du teleregilojn en la mano, la 
unuan por la satelita ricevilo, la duan por la propra televidilo. 
La tuta kafo kostas kompleta konsiderinde pli malmulte ol mil 
markojn germanajn.

Ne komplika afero
La ricevo de apudtelevida sonkanalo ne estas tiom komplika afero. 
Evidente oni unue kiel kutime direktu sian antenan pelvon al la 
gxusta satelito. De la televidprogramaro, kiun la satelito 
dissendas, oni elektu la programon, kiu kromportas la deziratan 
radioprogramon, nome niaokaze TV Polonja. Post tio, oni elektu 
ene de la televidprogramo la kvazaux malgxustan sonkanalon, nome 
tiun kun la Esperanto-programo, kiu evidente ja neniel rilatas al 
la televida bildosekvo. Nun pasxu ni al la praktiko. Dum sur la 
ekrano rave bela, juna kaj tuj kisinda polino anoncas la 
sekvantan televidprogramon, la vocxo de la en Esperantujo ege pli 
fama, sed eble laux iuj gustoj kaj personaj emoj iom malpli 
kisinda Andreo Pettyn auxdigxas el la televidila lauxtparolilo. Li 
fiere anoncas perfekt-esperante la eklancxon de la novajxoj, 
sekvota de trarigardo de la pola gazetaro kaj eble la programeron 
"Homoj kaj problemoj". La kisindulinon oni plej bone turnu vizagxe 
al la cxambromuro, cxar aliokaze sxia alloga rideto tro gxenos, kiam 
Barbara aux Milada prezentas iujn sensaciajn aktualajxojn varmege 
rekte el bone informitaj cirkloj de la pola episkoparo. 
Algxustigojn, koncernantajn la kanalelekton, oni povas enmemorigi 
en la satelitan ricevilon. Post tio suficxos sola butonpremo por 
pretigi la tutan arangxon. Nur la belan polinon vi plu devos 
tradicie mehxanike forturni aux diskrete vuali per tablotuko.

Diable gargare
Tiun tutan aferon Sarlanda Esperanto-Ligo decembrokomence 
elmontris en la germana urbo Homburg. Memkompreneble, kiel cxiu 
bone kaj profesie preparita demonstracio, ankaux tiu cxi belege 
fiasketis. En la satelitajxo sidis iu malgranda diablo. Tiu 
fiuleto sencxese klopodis supergargari la satelitan vocxon de Pola 
Radio. Sed tiu miso apenaux gxenis, cxar tute hazarde Andreo Pettyn, 
la redaktestro de la pola esperanta disauxdigo, persone kaj 
proprakorpe staris iom konsternmiene apud la obstina 
aparatacxo. La spertulo pri tiuj aferoj estas definitive la 
germano G<u">nther Becker. Tiu cxi ankaux tute hazarde cxeestis, iom 
mishumore eltenante la diablajn gargarojn. Sed cxiuj jxuris je mil 
verdaj steloj, ke realpraktike la satelita ricevado vere bonege 
funkcias kaj cxeestis suficxe da satelituloj, kiuj same eldiris. 
Memkompreneble la komisiito de MONATO tre konvinke kunjxuris pri 
satelita tauxgeco, kvankam li, honeste dirate, tute ne posedas 
satelitricevilon. Sed sendispute tiu tehxnologio vere estas 
liverinta al ni perfektan Esperanto-programon en la tuta Euxropo.
PEJNO Simono

{en kadro dukolumna}
Esperanto per satelito
Jen la necesaj donitajxoj por via satelita instalajxo koncerne Polan 
Radion. Tamen la instalado plej konvene okazu helpe de iu 
satelite televida fakfirmo el via najbarajxo. Interalie la necesa 
diametro de la pelva anteno estas decidenda. Tiu afero dependas 
de la lando, kie vi logxas, kaj kompreneble de tio, kiujn 
satelitojn vi celas ricevi. Pola Radio, 5a programo. Satelito: 
Eutelsat II F3. Pozicio: 16 gradojn oriente (eble Pola Radio 
ekde aprilo lokos je 13 gradoj oriente, t.e. en la sama direkto 
kiel Radio Vatikana). Polarizado: horizontala. TV-portilo: 11,080 
GHz. Sonsubportilo: 8,28 MHz. Satelita Esperanto-programo 
cxiutage: 15:30 MET, 22:30 MET; aldone dimancxe: 12:30 MET.
Ne nur Pola Radio persatelite elsendas esperantlingvajn 
programojn, sed ankaux Radio Vatikana en dimancxo tra la satelito 
Eutelsat II F1. Pozicio: 13 gradojn oriente kiel auxda subportanto de MBC, 
11,554 GHz per horizontala polarizado; la auxda subfrekvenco estas 
7,74 MHz.



