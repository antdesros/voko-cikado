<?xml version="1.0" encoding="utf-8"?>
<html xml:lang="eo" lang="eo" xmlns="http://www.w3.org/1999/xhtml"><head><title>Aŭtoroj</title><meta http-equiv="Content-Type" content="text/html; charset=utf-8"/><meta name="description" content="Aŭtoroj"/><meta name="keywords" content=""/><link rel="stylesheet" href="http://www.esperanto.be/fel.css" type="text/css"/><link rel="icon" type="image/ico" href="http://www.esperanto.be/fel/gif/m.ico"/></head><body><div style="text-align:right"><img src="../gif/monato3.gif" alt="MONATO" width="129" height="40"/></div> <h3>Enkonduko</h3>   <h2>Aŭtoroj</h2> <p>En la antaŭa numero aperis komentario en la rubriko <i>El mia vidpunkto</i> de Gilbert Ledon sub la titolo „Kvina povo”. Ĝi estis lia lasta artikolo por nia revuo, ĉar jam antaŭ ĝia apero abrupte li devis forlasi tiun ĉi misan mondon, pro akcidento, kiu mortigis ankaŭ lian edzinon Symilde. Denove ni perdis aŭtoron, kiu estis inter niaj plej sagacaj, spertan en multaj kampoj; ne ĉiam ĉiuj povis konsenti al liaj opinioj, sed neniam liaj artikoloj, ofte provokaj, tedis legantojn, ĉar li kapablis per originalaj pensoj pensigi.</p> <p>Paradokse, neniam dum sia baldaŭ 25-jara vivo nia magazino havis tiom da abonantoj, kiom ĝi bezonus por vere prosperi, sed dekomence neniam mankis aŭtoroj, kvankam niaj kriterioj kaj preskriboj por verki estas tre rigoraj. Apenaŭ estas iu renoma aŭtoro grava en la Esperanto-kulturo, kies nomo neniam aperis en tiu ĉi revuo super aŭ sub artikolo. Krome estas multaj fervoraj kaj fidelaj kontribuantoj ne tiom eminentaj sed same gravaj, kiuj verkas por vi. Bedaŭrinde la modesta amplekso de nia gazeto ne permesas tuj aperigi ĉiun artikolon, kaj ne malprave aŭtoroj fojfoje plendas, ke artikolo dum longa tempo devas atendi ĝis apero. Ĉiumonate estas pena laboro, selekti inter tiuj artikoloj, kio kompreneble dependas de multaj faktoroj – neeviteble kun granda porcio da hazardo kaj, eble, iom da arbitro. Tial okaze de unu sama aŭtoro aperas pluraj artikoloj en sama numero, dum alia aŭtoro vane atendas, ke fine aperu almenaŭ unu el tri artikoloj, kiujn li skribis ...</p> <p>Pluraj niaj, parte multjaraj, aŭtoroj estas ankaŭ redaktoroj. Ili prezentis sin dum la pasinta kaj tiu ĉi jaro. Baldaŭ ni daŭrigos tiun serion per sinprezentoj de aliaj aŭtoroj. Tiel en la koncerna rubriko vi ekscios, kiuj kaj kiaj homoj kaŝiĝas malantaŭ nomoj ofte legataj. Cetere, se vi konas iun bonan aŭtoron, kiu eble ne konas nian magazinon, ne hezitu kuraĝigi lin verki por ni (kaj vi). Ĉar, kiel menciite, jen kaj jen mortas bonaj aŭtoroj, bedaŭrinde.</p> <p>Sincere via</p> <div style="text-align:right">Stefan M<span class="mm">AUL</span></div> <hr/><table class="fina" width="100%" summary=""><tr><td><a href="../index.html">Indekso</a></td></tr><tr><td><a href="../mon/abonilo.php">Aboni al MONATO</a></td></tr><tr><td><a href="../skribittt.html">Flandra Esperanto-Ligo (FEL)</a></td></tr><tr><td>Lasta adapto de tiu ĉi paĝo: marto 2003</td></tr></table></body></html>