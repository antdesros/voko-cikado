SEKSAJ RILATOJ

Alia tempo, aliaj moroj - cxu? En pedagogia revuo, eldonita de la
flandra ministrejo pri edukado, aperis raporto pri la seksa
konduto de lernejanoj. En lando, kie gxis antaux mallonga tempo la
katolika eklezio havis grandan influon, la rezultoj de la enketo
certe sxokis kaj instruistojn kaj gepatrojn.

Eduka sistemo

Rimarkindaj estas kaj la agxo, kiam gejunuloj havas siajn unuajn
seksajn spertojn, kaj la ofteco. En la mezlernejo jam du el kvin
almenaux unufoje amoris; en la agxo-grupo 14-16 jam 14 %: 8 %
plurfoje. Cxe 17-18-jaruloj la nombro kreskas gxis 48 %, dum 38 %
jam havas plurajn spertojn. Cxe 19-21-jaruloj la nombro atingas
64 %, pli ol la duono (51 %) plurfoje. La seksa konduto de knaboj
kaj knabinoj ne diferencas unu disde la alia; tamen diferencoj
evidentigxas laux la eduka sistemo. En Belgio ekzistas baze
du-speca eduksistemo. La unua, tiel nomata gxenerala klerigado
(GxK), celas prepari lernejanojn por dauxra klerigado en
universitato aux altlernejo. La dua, teknika kaj profesia
klerigadoj (TK/PK), orientigxas laux tuja, praktika enprofesiigxo
post la lernejo. El la rezultoj pri seksa konduto montrigxas, ke
en la GxK 25 % seksumis; en TK 48 %. En ambaux la nombro de tiuj,
kiuj havas nur unu sperton, estas 10 %; en GxK 15 % havas plurajn
spertojn, en TK 38 %.

Aidoso

Okulfrape, ke multaj junuloj (gxis 20 %) ekamoras sen gravedigxo-
aux aidoso-protektilo. La kondomo plej oftas por la unua sperto kiel
preventilo; poste plej gravas la pilolo - kiu ne protektas
kontraux aidoso. Same okulfrapas, ke la unuan fojon gxenerale la
knaboj zorgas pri protektilo, poste la knabinoj.

Reagoj

La reagoj estis malsamaj. Iuj instruistoj konfesis, ke ili vere
sxokigxis pri la rezultoj. Ili tamen opiniis, ke eble la enketo ne
estas tute "fidinda". Povas esti, ke por sxajnigi sin pli
plenkreskaj kaj maturaj, junuloj fanfaronas pri imagaj seksaj
spertoj. Aliaj diris, ke la rezultoj ne estas novaj. Ja antauxe
lernejanoj seksumis: Tiam, tamen, tio estis socie netolerebla
kaj do neniu parolis, neniu prie enketis.

Guido VAN DAMME
