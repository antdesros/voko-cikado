Pro peto de diversaj retanoj, la magazino MONATO cxiumonate afisxas
kelkajn tekstojn el sia nova numero. Jen prikomputila artikolo el la
maja numero.
Por akliri informojn pri MONATO aux por ricevi senpagan
provnumeron,  skribu al fel@eunet.be aux al CompuServe 100272,1601. 
======================================================================



=MONATO-teksto 004560 / Rubr.: komputado


WINDOWS


Ni levu la cxapelon!

Dum pluraj monatoj aperis en la Esperanto-gazetaro anoncoj pri 
Cxapelilo 1.0, komerce pretigita tekstoprilaborilo por Esperanto 
por IBM-kongruaj komputiloj kun mastrumilo Windows 3.0. Jen gxi 
trovigxas nun sur la testotablo de MONATO, bele enpakita en tri 
altdensaj diskedoj.

Instali la programon montrigxis esti facilege. Oni simple alklakas 
la programon INSTALL.EXE, kaj ek gxi iras. La instalado dauxras 
preskaux duonan horon, sed okazas preskaux komplete auxtomate. Necesas nur 
enmeti diskedojn 2 kaj 3 en la momento, kiam via komputilo 
(esperantlingve) petas tion al vi. Fine oni devas permane instali 
la jam disken auxtomate kopiitajn tiparojn.

Iom da spaco sur via disko ja necesas. La elpakita programo 
bezonas preskaux 6 megabitokojn.

Post kiam la instalado finigxis, la uzanto havas antaux si tre 
profesie aspektantan ekranon, kun pluraj pendomenuoj kaj amaseto da 
butonoj, iom similan al la ekrano de Microsoft Word. Kompreneble 
la programo estas kaj klavare kaj muse direktebla.

Ampleksa helpsistemo

La unua rimarko de la testantoj estis, ke entute mankas 
manlibro. Tiu rimarko montrigxis tamen sensenca, cxar Cxapelilo 
estas provizita per tre ampleksa helpsistemo. En iu ajn momenteto 
de senespero, oni povas klavi je F1 aux per la muso alklaki la 
pendomenuon "Helpo". Aperas sur la ekrano ampleksa teksto, en kiu 
eblas denove alklaki la substrekitajn terminojn por ekhavi ecx pli 
da informoj, laux la tiel nomata hiperteksta sistemo. La uzantoj de 
TTT sentos sin hejme en tia medio.

Komputilantoj ankoraux ne tute spertaj pri Esperanto trovos la 
tekstojn eble iom pezaj. La stilo de auxtoro Pejno Simono, kun 
multaj kunmetitaj vortoj kaj verboformoj, ja foje povas timigi 
komencanton. Aliflanke tre pozitive estas, ke ankaux ne-angloj ne 
havos problemon uzante la helpilojn. Komplete mankas terminoj 
kiel "fajlo", "drajvo" kaj aliaj esperanglajxoj.

Se tamen la helpiloj ial ne suficxas, eblas cxiam voki la varmegan 
lineon de Professional Consulting aux sendi elektronikan leteron. 
Tie oni afable, kaj esperantlingve, vin helpos.
La helpmenuon la testantoj bezonis por ekscii, kiel klavi la 
supersignitajn literojn. Post eble unu minuto ili jam lerte 
tajpis <REG> + c por akiri la literon cx, <REG> + U por atingi Ux, 
ktp. Al Cxapelilo tamen aldonigxis ankaux senpaga programeto Compose 
de DEC, per kiu eblas krei aliajn klavokombinojn, kaj per kiu oni 
povas programi siajn preferatajn klavokombinojn por super- kaj 
sub-signitaj literoj de aliaj lingvoj. Per Cxapelilo 1.0 ja eblas 
tajpi plurlingve: La liveritaj esperantaj tiparoj subtenas aldone 
al Esperanto mem la lingvojn francan, germanan, nederlandan, 
afrikansan, frisan, italan, hispanan, portugalan kaj kompreneble 
anglan. Ene de cxapelila dokumento oni povas memkompreneble ankaux 
uzi aliajn naciajn lingvojn, simple elektante alian ne-esperantan 
tiparon.

Kun la programo estas provizita amaseto da diversaj litertipoj, 
ekzemple la senserifaj Svisujo, Metroo kaj Kuriero, la serifaj 
Tempo kaj Sudo, kaj pluraj frivolaj litertipoj, kiujn eblus uzi 
por titoloj aux afisxoj, kiel Akrido, Teatro kaj Foiro.
Cxapelilo estas provizita per potenca literumkontrolilo. Por povi testi 
gxin, la kunlaborantoj de MONATO unue provis ensxovi jam 
ekzistantan tekston, faritan per alia "antaux-cxapelila" 
tekstoprilaborilo. Temis pri teksto, en kiu aperis la kombinoj c 
kun x anstataux cx, U kun x anstataux Ux kaj simile. Nu, tute ne 
necesas konverti tian tekston unue. Se via teksto nomigxas 
HELPU.DOK, simple alinomigu gxin al HELPU.CX kaj importu gxin en 
Cxapelilon. Auxtomate vi vidos la gxustajn signojn sur la ekrano, kaj 
vi povos printi ilin same gxuste. Aldone al la .CX-konvertilo 
Cxapelilo havas kvar aliajn: .CH por la fundamenta tajpmaniero (Chu 
shi shatas shaumvinon?), .C^ por la grupo c^ kaj ^c, .LT3 por 
tekstoj laux la ISO-normo Latin-3, kaj .RTF por la 
dokument-intersxangxformo RTF. Estas provizitaj memkompreneble 
ankaux similaj eksportaj funkcioj.

Sen sxtoninoj nek malmuroj

La literumkontrolilo funkcias fulmrapide, kiel oni povas atendi 
de profesia programo. Jen kaj jen mankas vorto en gxi, sed tiun 
eblas tute facile aldoni al la vortaro. Feministoj eble kun 
plezuro konstatos, ke ja enestas la vorto "tajpistino", sed ke 
mankas "tajpisto". Tio tuj klarigas la internan sistemon de la 
kontrolilo. Gxi ne metas senpripense la sufikson -in post iu ajn 
radiko, nek la prefikson mal- antaux cxiu substantivo kaj 
adjektivo. La vortoj "malmuro" kaj "sxtonino", kiujn la testantoj 
intence enmetis en la tekston, ja estis brave indikitaj kiel 
malgxustaj de Cxapelilo. La testantoj tamen estis profunde sxokitaj 
de la fakto, ke la programo rekonis la vortojn "Pejno Simono" 
kiel pure esperantajn, dum iliajn nomojn gxi ne volis rekoni ... 
;-)
Sed ankaux en aliaj, seriozaj okazoj, la kontrolilo portas la 
stampon de Pejno Simono, la estro de Professional Consulting. La 
kontrolilo prave akceptas la vorton Belgujo, sed obstinas, ke 
Belgio estas malgxusta. Cxiujn -io-landojn la uzanto do devos mem 
aldoni, se tio estas dezirata.

Kiam la literumkontrolilo renkontas malgxustan vorton, ekzistas 
du procedmanieroj. Oni povas simple tuj korekti gxin, aux oni povas 
peti al la programo mem sercxi la gxustan formon. En tiu dua okazo 
gxi prezentas tutan liston da ebloj. Tiu cxi procedmaniero 
estas tre temporaba kaj supozeble ne estos ofte uzata. Krome 
ekzistas modalo "kontrolu tajpade", en kiu la tajpanto estas tuj 
avertita, dum la tajpado, pri malgxusta vorto per komputila 
blekado.

Por aliaj lingvoj oni povas acxeti kontrolvortaron cxe Professional 
Consulting, aux oni povas iom post iom mem krei gxin.

Vidate-vidote

Kompreneble ankaux la bazaj funkcioj de tekstoprilaborilo estas 
troveblaj en Cxapelilo: sercxo kaj anstatauxigo, diversmaniera 
rektigo, tabeliloj, dikigo, kursivigo, altigo kaj malaltigo, ktp. 
Kaj cxion, kion vi vidas sur la ekrano, vi vidos poste ankaux sur 
la papero, laux la konata principo vidate-vidote.
Trovigxas en Cxapelilo ankaux disadresada sistemo kaj la eblo ensxovi 
grafikajxojn. La testantoj provis importi fotojn, kaj tio 
senprobleme kaj tre rapide sukcesis. Cxapelilo povas ensxovi 
Windows-bitbildojn (.BMP) sed same facile la bildojn kun finajxo 
.GIF, .PCX, .TIF, .TGA kaj .WMF.

Cxiun programon eblas kompreneble ankoraux plibonigi. Tio validas 
ankaux por la nuna versio de Cxapelilo. Ekzemple ne eblas nun 
malfermi per gxi du dosierojn samtempe. Cxu tiu kaj aliaj 
kapabloj aperos en venontaj versioj, simple dependas de la acxetemo 
de la esperantistoj. Plibonigo de programo ja kostas investon de 
tempo kaj mono. Professional Consulting unue devos per 
vendoj reakiri la investojn por la unua versio, antaux ol gxi povos 
prezenti ecx pli kompletan varianton. Eventualajn cimojn gxi tamen 
forigos, kaj la acxetintoj ricevos tiuokaze senpage adaptitan 
version.

En Esperantujo la vorto "nepra" estas tre ofte uzata. "Nepre 
kotizu tuj. Nepre abonu nun ..." Nu, nepre unu plian nepron ni uzu 
cxi-foje. Se vi posedas IBM-komputilon kun la mastrumilo Windows, kaj 
se vi tajpas Esperanton de tempo al tempo, Cxapelilo estas por vi
neprajxo. Nepra gxi estas por via propra plezuro. Nepra gxi estas 
ankaux por la firmeto Professional Consulting, kiu fidis je la 
esperantistaro kreante tiun produkton. La programo kostas 
provizore nur 200 markojn (vidu la anoncon aliloke en MONATO), 
kio vere ne estas multe por tia multfaceta tekstoprilaborilo. Kaj 
se vi ne jam posedas je Windows, eble nun estas la momento por 
pripensi ankaux tiun acxeton ...

Ni levu la cxapelon por Cxapelilo ..., nepre!

Paul PEERAERTS
Bart DEMEYERE 





