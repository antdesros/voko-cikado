II. REĜOJ

LIBRO DUA

Ĉapitro 1

1 Moab defalis de Izrael post la morto de Aĥab. 2 Kaj Aĥazja
elfalis tra la krado de sia supra ĉambro en Samario, kaj
malsaniĝis. Kaj li sendis senditojn, kaj diris al ili: Iru,
demandu Baal-Zebubon, la dion de Ekron, ĉu mi resaniĝos de ĉi tiu
malsano. 3 Sed anĝelo de la Eternulo diris al Elija, la Teŝebano:
Leviĝu, iru renkonte al la senditoj de la reĝo de Samario, kaj
diru al ili: Ĉu ne ekzistas Dio en Izrael, ke vi iras demandi
Baal-Zebubon, la dion de Ekron? 4 Pro tio tiele diras la
Eternulo: De la lito, sur kiu vi kuŝiĝis, vi ne deiros, sed vi
mortos. Kaj Elija foriris. 5 Kiam la senditoj revenis al li, li
diris al ili: Kial vi revenis? 6 Kaj ili respondis al li: Viro
venis renkonte al ni, kaj diris al ni: Iru, revenu al la reĝo,
kiu sendis vin, kaj diru al li: Tiele diras la Eternulo: Ĉu ne
ekzistas Dio en Izrael, ke vi sendas demandi Baal-Zebubon, la
dion de Ekron? pro tio, de la lito, sur kiu vi kuŝiĝis, vi ne
deiros, sed vi mortos. 7 Kaj li diris al ili: Kia estas la
aspekto de la viro, kiu venis renkonte al vi kaj diris al vi
tiujn vortojn? 8 Ili respondis al li: Li estas homo kovrita de
haroj, kaj ledan zonon li havas ĉirkaŭ siaj lumboj. Tiam li
diris: Tio estas Elija, la Teŝebano. 9 Kaj li sendis al li
kvindekestron kun lia kvindeko. Kaj tiu iris al li kaj trovis lin
sidanta sur la supro de monto, kaj diris al li: Ho homo de Dio!
la reĝo diris, ke vi malsupreniru. 10 Kaj Elija respondis kaj
diris al la kvindekestro: Se mi estas homo de Dio, tiam venu
fajro el la ĉielo kaj ekstermu vin kaj vian kvindekon. Kaj venis
fajro el la ĉielo kaj ekstermis lin kaj lian kvindekon. 11 Kaj li
denove sendis al li alian kvindekestron kun lia kvindeko. Kaj tiu
ekparolis kaj diris al li: Ho homo de Dio! tiele diras la reĝo:
Malsupreniru rapide. 12 Kaj Elija respondis kaj diris al ili: Se
mi estas homo de Dio, tiam venu fajro el la ĉielo kaj ekstermu
vin kaj vian kvindekon. Kaj venis fajro de Dio el la ĉielo kaj
ekstermis lin kaj lian kvindekon. 13 Kaj li denove sendis
triafoje kvindekestron kun lia kvindeko. Kaj la tria kvindekestro
iris, kaj venis kaj fleksis siajn genuojn antaŭ Elija, kaj
ekpetegis lin kaj diris al li: Ho homo de Dio! mia animo kaj la
animo de ĉi tiuj kvindek viaj servantoj havu do ian valoron antaŭ
viaj okuloj. 14 Jen venis fajro el la ĉielo kaj ekstermis la du
antaŭajn kvindekestrojn kaj iliajn kvindekojn; nun mia animo havu
ian valoron antaŭ viaj okuloj. 15 Tiam anĝelo de la Eternulo
diris al Elija: Iru kun li, ne timu lin. Kaj li leviĝis, kaj iris
kun li al la reĝo. 16 Kaj li ekparolis al li: Tiele diras la
Eternulo: Pro tio, ke vi sendis senditojn, por demandi Baal-
Zebubon, la dion de Ekron, kvazaŭ ne ekzistus Dio en Izrael, por
demandi Lian vorton, tial de la lito, sur kiu vi kuŝiĝis, vi ne
deiros, sed vi mortos. 17 Kaj li mortis, konforme al la vorto de
la Eternulo, kiun eldiris Elija. Kaj anstataŭ li ekreĝis Jehoram,
en la dua jaro de Jehoram, filo de Jehoŝafat, reĝo de Judujo; ĉar
li ne havis filon. 18 La cetera historio de Aĥazja, kion li
faris, estas priskribita en la libro de kroniko de la reĝoj de
Izrael.

Ĉapitro 2

1 Kiam la Eternulo volis levi Elijan en ventego en la ĉielon,
Elija estis iranta kun Eliŝa el Gilgal. 2 Kaj Elija diris al
Eliŝa: Restu do ĉi tie, ĉar la Eternulo sendas min al Bet-El. Sed
Eliŝa diris: Mi ĵuras per la Eternulo kaj per via animo, ke mi
vin ne forlasos. Kaj ili ekiris al Bet-El. 3 Kaj eliris la
profetidoj, kiuj estis en Bet-El, al Eliŝa, kaj diris al li: Ĉu
vi scias, ke hodiaŭ la Eternulo forprenos vian sinjoron de super
via kapo? Li diris: Mi ankaŭ scias, silentu. 4 Kaj Elija diris al
li: Eliŝa, restu do ĉi tie, ĉar la Eternulo sendas min al Jeriĥo.
Sed li diris: Mi ĵuras per la Eternulo kaj per via animo, ke mi
ne forlasos vin. Kaj ili venis en Jeriĥon. 5 Kaj la profetidoj,
kiuj estis en Jeriĥo, aliris al Eliŝa, kaj diris al li: Ĉu vi
scias, ke hodiaŭ la Eternulo forprenos vian sinjoron de super via
kapo? Li diris: Mi ankaŭ scias, silentu. 6 Kaj Elija diris al li:
Restu do ĉi tie, ĉar la Eternulo sendas min al Jordan. Sed li
diris: Mi ĵuras per la Eternulo kaj per via animo, ke mi vin ne
forlasos. Kaj ili ambaŭ iris. 7 Kaj kvindek homoj el la
profetidoj iris kaj stariĝis malproksime kontraŭ ili; sed ili
ambaŭ staris ĉe Jordan. 8 Tiam Elija prenis sian mantelon kaj
kunvolvis ĝin, kaj frapis la akvon, kaj ĝi dividiĝis duflanken,
kaj ili ambaŭ trapasis sur sekaĵo. 9 Kiam ili trapasis, Elija
diris al Eliŝa: Petu, kion mi faru al vi, antaŭ ol mi estos
prenita for de vi. Kaj Eliŝa diris: Duobla parto de via spirito
estu do sur mi. 10 Kaj tiu diris: Vi petas ion malfacilan; se vi
vidos min, kiam mi estos prenata for de vi, estos al vi tiel; kaj
se ne, tiam ne estos. 11 Dum ili estis irantaj kaj parolantaj,
subite aperis fajra ĉaro kaj fajraj ĉevaloj kaj disigis ilin; kaj
Elija en ventego suprenflugis en la ĉielon. 12 Eliŝa vidis, kaj
ekkriis: Mia patro, mia patro, ĉaro de Izrael kaj liaj rajdistoj!
Kaj li ne plu lin vidis. Kaj li kaptis siajn vestojn kaj disŝiris
ilin en du pecojn. 13 Kaj li levis la mantelon de Elija, kiu
defalis de li, kaj reiris kaj stariĝis sur la bordo de Jordan. 14
Kaj li prenis la mantelon de Elija, kiu defalis de li, kaj frapis
la akvon, kaj diris: Kie estas la Eternulo, Dio de Elija? Kaj li
frapis la akvon, kaj ĝi dividiĝis duflanken, kaj Eliŝa trapasis.
15 Kiam la profetidoj, kiuj estis kontraŭe en Jeriĥo, lin
ekvidis, ili diris: La spirito de Elija transiris sur Eliŝan. Kaj
ili iris al li renkonte kaj adorkliniĝis antaŭ li ĝis la tero. 16
Kaj ili diris al li: Jen kun viaj servantoj troviĝas kvindek
homoj, viroj fortaj; ili iru kaj serĉu vian sinjoron; eble la
spirito de la Eternulo forportis lin kaj ĵetis lin sur unu el la
montoj aŭ en unu el la valoj. Sed li diris: Ne sendu. 17 Tamen
ili insistis tiel longe, ĝis li hontis, kaj li diris: Sendu. Kaj
ili sendis kvindek homojn kaj serĉis dum tri tagoj, sed ne trovis
lin. 18 Kaj ili revenis al li, dum li estis en Jeriĥo. Kaj li
diris al ili: Mi diris ja al vi, ke vi ne iru.

19 Kaj la loĝantoj de tiu urbo diris al Eliŝa: Jen do la loĝado
en ĉi tiu urbo estas bona, kiel nia sinjoro vidas; sed la akvo
estas malbona, kaj la tero estas senfrukta. 20 Tiam li diris:
Alportu al mi novan pladon, kaj metu tien salon. Kaj oni alportis
al li. 21 Kaj li eliris al la fonto de la akvo kaj ĵetis tien
salon, kaj diris: Tiele diras la Eternulo: Mi resanigas ĉi tiun
akvon, ĝi ne kaŭzos plu morton nek senfruktecon. 22 Kaj la akvo
fariĝis sana ĝis la nuna tempo, konforme al la vorto de Eliŝa,
kiun li diris.

23 Kaj li foriris de tie en Bet-Elon. Dum li estis iranta sur la
vojo, malgrandaj knaboj eliris el la urbo kaj mokis lin, kaj
parolis al li: Iru, kalvulo, iru, kalvulo! 24 Li returnis sin kaj
ekvidis ilin, kaj malbenis ilin en la nomo de la Eternulo. Kaj
eliris du ursinoj el la arbaro kaj disŝiris el ili kvardek du
infanojn. 25 Kaj li iris de tie al la monto Karmel, kaj de tie li
revenis en Samarion.

Ĉapitro 3

1 Jehoram, filo de Aĥab, fariĝis reĝo super Izrael en Samario en
la dek-oka jaro de Jehoŝafat, reĝo de Judujo, kaj li reĝis dek du
jarojn. 2 Li faradis malbonon antaŭ la okuloj de la Eternulo,
tamen ne tiel, kiel lia patro kaj lia patrino; li forigis la
statuon de Baal, kiun faris lia patro. 3 Tamen li restis aliĝinta
al la pekoj de Jerobeam, filo de Nebat, per kiuj li pekigis
Izraelon; li ne forlasis ilin.

4 Meŝa, reĝo de Moab, estis paŝtisto, kaj li sendadis al la reĝo
de Izrael po cent mil ŝafidoj kaj cent mil virŝafoj kun ilia
lano. 5 Sed kiam Aĥab mortis, la reĝo de Moab defalis de la reĝo
de Izrael. 6 Tiam la reĝo Jehoram eliris el Samario kaj revuis la
tutan Izraelon. 7 Kaj li iris kaj sendis al Jehoŝafat, reĝo de
Judujo, por diri: La reĝo de Moab defalis de mi; ĉu vi iros kun
mi milite kontraŭ Moabon? Tiu diris: Mi iros; mi estas kiel vi,
mia popolo kiel via popolo, miaj ĉevaloj kiel viaj ĉevaloj. 8 Kaj
li diris: Kiun vojon ni iros? Kaj la alia diris: La vojon de la
Edoma dezerto. 9 Tiam ekiris la reĝo de Izrael kaj la reĝo de
Judujo kaj la reĝo de Edom; sed kiam ili trairis vojon de sep
tagoj, ne estis akvo por la militistaro, nek por la brutoj, kiuj
sekvis ilin. 10 Kaj la reĝo de Izrael diris: Ho ve! la Eternulo
vokis ĉi tiujn tri reĝojn, por transdoni ilin en la manojn de
Moab. 11 Sed Jehoŝafat diris: Ĉu ne troviĝas ĉi tie profeto de la
Eternulo, por ke ni demandu per li la Eternulon? Tiam respondis
unu el la servantoj de la reĝo de Izrael, kaj diris: Estas ĉi tie
Eliŝa, filo de Ŝafat, kiu verŝadis akvon sur la manojn de Elija.
12 Kaj Jehoŝafat diris: Li posedas la vorton de la Eternulo. Kaj
iris al li la reĝo de Izrael kaj Jehoŝafat kaj la reĝo de Edom.
13 Kaj Eliŝa diris al la reĝo de Izrael: Kio komuna estas inter
mi kaj vi? iru al la profetoj de via patro kaj al la profetoj de
via patrino. Sed la reĝo de Izrael diris al li: Ne, ĉar la
Eternulo vokis ĉi tiujn tri reĝojn, por transdoni ilin en la
manojn de Moab. 14 Tiam Eliŝa diris: Mi ĵuras per la Eternulo
Cebaot, antaŭ kiu mi staras, ke se mi ne estimus Jehoŝafaton,
reĝon de Judujo, mi ne ekrigardus vin kaj ne vidus vin. 15 Nun
alkonduku al mi muzikiston. Kaj kiam la muzikisto ludis, estis
sur li la mano de la Eternulo. 16 Kaj li diris: Tiele diras la
Eternulo: Faru en ĉi tiu valo multajn fosojn. 17 Ĉar tiele diras
la Eternulo: Vi ne vidos venton kaj vi ne vidos pluvon, kaj tamen
ĉi tiu valo pleniĝos de akvo, kaj vi trinkos, kaj ankaŭ viaj
apartenantoj kaj viaj brutoj. 18 Sed ĉi tio ne sufiĉos al la
Eternulo; Li transdonos ankaŭ Moabon en viajn manojn. 19 Kaj vi
venkobatos ĉiujn urbojn fortikigitajn kaj ĉiujn urbojn
distingindajn, kaj ĉiujn bonajn arbojn vi faligos, kaj ĉiujn
fontojn de akvo vi ŝtopos, kaj ĉiujn bonajn kampojn vi malbonigos
per ŝtonoj. 20 Kaj jen matene, kiam oni alportas farunoferojn,
subite venis akvo per la vojo de Edom, kaj la tero pleniĝis de
akvo. 21 Ĉiuj Moabidoj aŭdis, ke la reĝoj venis, por militi
kontraŭ ili, kaj ili kunvokis ĉiujn, kiuj povis komenci porti
zonon, kaj pli aĝajn, kaj stariĝis ĉe la limo. 22 Kiam ili
leviĝis frue matene kaj la suno ekbrilis super la akvo, al la
Moabidoj de malproksime ŝajnis, ke la akvo estas ruĝa kiel sango.
23 Kaj ili diris: Tio estas sango! la reĝoj batalis inter si kaj
ekstermis unu alian; nun, Moab, iru preni rabakiron. 24 Ili venis
al la tendaro de Izrael. Tiam la Izraelidoj leviĝis kaj frapis la
Moabidojn, kaj ĉi tiuj forkuris de ili. Sed ili venis kaj batis
la Moabidojn. 25 Kaj la urbojn ili ruinigis, kaj sur ĉiun bonan
kampon ĉiu ĵetis ŝtonon tiel, ke ili plenigis ilin, kaj ĉiujn
fontojn de akvo ili ŝtopis, kaj ĉiun bonan arbon ili faligis, ĝis
restis nur ŝtonoj en Kir-Ĥareset. Kaj ĉirkaŭis ĝin la
ŝtonĵetistoj kaj ĝisfine frapis ĝin. 26 Kiam la reĝo de Moab
vidis, ke la batalo lin venkas, li prenis kun si sepcent virojn
kun eltiritaj glavoj, por trabati sin al la reĝo de Edom; sed ili
ne povis. 27 Tiam li prenis sian filon unuenaskitan, kiu estis
reĝonta anstataŭ li, kaj oferportis lin kiel bruloferon sur la
murego. Tiam la Izraelidoj forte indignis, kaj ili foriris de li
kaj reiris en sian landon.

Ĉapitro 4

1 Unu virino el la edzinoj de la profetidoj plendis al Eliŝa,
dirante: Via servanto, mia edzo, mortis; kaj vi scias, ke via
servanto estis timanta la Eternulon; nun la pruntedoninto venis,
por preni miajn du infanojn kiel sklavojn por si. 2 Kaj Eliŝa
diris al ŝi: Kion mi povas fari por vi? diru al mi, kion vi havas
en la domo? Ŝi respondis: Via servantino havas en la domo nenion,
krom kruĉeto kun oleo. 3 Tiam li diris: Iru, petu al vi vazojn
ekstere, de ĉiuj viaj najbaroj, vazojn malplenajn, kolektu ne
malmulte. 4 Kaj venu kaj ŝlosu la pordon post vi kaj post viaj
filoj, kaj enverŝu en ĉiujn tiujn vazojn, kaj, pleniginte,
forstarigu ilin. 5 Kaj ŝi iris de li kaj ŝlosis la pordon post si
kaj post siaj filoj. Ili alportadis al ŝi, kaj ŝi verŝadis. 6
Kiam la vazoj estis plenaj, ŝi diris al sia filo: Alportu al mi
ankoraŭ vazon. Sed li diris al ŝi: Ne estas plu vazo. Tiam la
oleo haltis. 7 Kaj ŝi venis kaj rakontis al la homo de Dio. Kaj
li diris al ŝi: Iru, vendu la oleon kaj pagu vian ŝuldon, kaj vi
kun viaj filoj vivos per la restaĵo.

8 Unu tagon Eliŝa venis Ŝunemon; tie estis unu riĉa virino, kiu
retenis lin, ke li manĝu ĉe ŝi. Kaj ĉiufoje, kiam li venis, li
iradis tien, por manĝi. 9 Kaj ŝi diris al sia edzo: Jen mi scias,
ke li estas sankta homo de Dio, li, kiu ĉiam preteriras antaŭ ni;
10 ni faru malgrandan supran ĉambreton, kaj ni metu tien por li
liton kaj tablon kaj seĝon kaj lumingon, kaj ĉiufoje, kiam li
venos al ni, li tien iru. 11 Unu tagon li venis tien, kaj li iris
en la supran ĉambreton kaj kuŝiĝis tie. 12 Kaj li diris al sia
junulo Geĥazi: Alvoku tiun Ŝunemaninon. Kaj tiu vokis ŝin, kaj ŝi
aperis antaŭ li. 13 Kaj li diris al li: Diru al ŝi: Jen vi
prizorgis por ni ĉion ĉi tion; kion mi povas fari por vi? ĉu vi
bezonas ion diri al la reĝo aŭ al la militestro? Sed ŝi
respondis: Mi loĝas ja meze de mia popolo. 14 Kaj li diris: Kion
do ni povas fari por ŝi? Tiam Geĥazi diris: Ho, ŝi ne havas
filon, kaj ŝia edzo estas maljuna. 15 Kaj li diris: Alvoku ŝin.
Kaj li vokis ŝin, kaj ŝi stariĝis ĉe la pordo. 16 Kaj li diris:
Post unu jaro en ĉi tiu tempo vi enbrakigos filon. Kaj ŝi diris:
Ne, mia sinjoro, homo de Dio, ne mensogu al via servantino. 17
Sed la virino gravediĝis, kaj naskis filon en la sekvanta jaro en
la sama tempo, kiel diris al ŝi Eliŝa. 18 La infano fariĝis
granda. Unu tagon li iris al sia patro, al la rikoltantoj. 19 Kaj
li diris al sia patro: Mia kapo, mia kapo! Kaj tiu diris al sia
junulo: Portu lin al lia patrino. 20 Kaj li prenis lin kaj
alportis lin al lia patrino; li sidis sur ŝiaj genuoj ĝis
tagmezo, kaj mortis. 21 Tiam ŝi iris kaj metis lin sur la liton
de la homo de Dio kaj ŝlosis post li kaj eliris. 22 Kaj ŝi vokis
sian edzon, kaj diris: Sendu al mi unu el la junuloj kaj unu el
la azeninoj, mi kuros al la homo de Dio kaj revenos. 23 Li diris:
Por kio vi iras al li? hodiaŭ estas nek monatkomenco, nek sabato.
Sed ŝi diris: Estu trankvila. 24 Kaj ŝi selis la azeninon, kaj
diris al sia junulo: Konduku kaj iru, ne retenu min en la
rajdado, ĝis mi diros al vi. 25 Kaj ŝi iris kaj venis al la homo
de Dio, sur la monton Karmel. Kiam la homo de Dio ŝin ekvidis de
malproksime, li diris al sia junulo Geĥazi: Jen estas tiu
Ŝunemanino; 26 kuru do al ŝi renkonte, kaj diru al ŝi: Kiel vi
fartas? kiel fartas via edzo? kiel fartas la infano? Ŝi diris: Ni
fartas bone. 27 Kaj ŝi aliris al la homo de Dio sur la monton kaj
ekkaptis liajn piedojn. Geĥazi aliris, por forpuŝi ŝin; sed la
homo de Dio diris: Lasu ŝin, ĉar ŝia animo estas afliktita; kaj
la Eternulo kaŝis antaŭ mi kaj ne sciigis al mi. 28 Kaj ŝi diris:
Ĉu mi petis filon de mia sinjoro? ĉu mi ne diris: Ne trompu min?
29 Kaj li diris al Geĥazi: Zonu viajn lumbojn, kaj prenu en vian
manon mian bastonon kaj iru. Se vi renkontos iun, ne salutu lin;
kaj se iu vin salutos, ne respondu al li. Kaj metu mian bastonon
sur la vizaĝon de la knabo. 30 Sed la patrino de la knabo diris:
Mi ĵuras per la Eternulo kaj per via animo, ke mi vin ne
forlasos. Kaj li leviĝis, kaj iris post ŝi. 31 Geĥazi iris antaŭ
ili, kaj li metis la bastonon sur la vizaĝon de la knabo; sed ne
aperis voĉo nek sento. Kaj li revenis renkonte al li, kaj sciigis
al li, dirante: La knabo ne vekiĝis. 32 Tiam Eliŝa eniris en la
domon, kaj vidis, ke la mortinta infano estas kuŝigita sur lia
lito. 33 Kaj li eniris kaj ŝlosis la pordon post ili ambaŭ, kaj
ekpreĝis al la Eternulo. 34 Kaj li iris kaj kuŝiĝis sur la
infano, kaj almetis sian buŝon al lia buŝo kaj siajn okulojn al
liaj okuloj kaj siajn manojn al liaj manoj, kaj etendis sin sur
li. Kaj la korpo de la infano varmiĝis. 35 Kaj li releviĝis kaj
iris en la domo tien kaj reen, kaj venis kaj etendis sin sur la
infano. Kaj la knabo ternis sep fojojn, kaj la knabo malfermis
siajn okulojn. 36 Tiam li vokis Geĥazin, kaj diris: Alvoku tiun
Ŝunemaninon. Kaj li vokis ŝin, kaj ŝi venis al li, kaj li diris:
Prenu vian filon. 37 Kaj ŝi venis kaj ĵetis sin al liaj piedoj
kaj adorkliniĝis ĝis la tero; kaj ŝi prenis sian filon kaj
eliris.

38 Eliŝa reiris Gilgalon. Estis malsato en la lando; kaj la
profetidoj sidis antaŭ li. Kaj li diris al sia junulo: Starigu la
grandan kaldronon kaj kuiru supon por la profetidoj. 39 Sed unu
el ili eliris sur la kampon, por kolekti verdaĵon; kaj li trovis
sovaĝan volvokreskaĵon kaj kolektis de ĝi kolocintojn, plenan
sian veston. Kaj li venis kaj tranĉis ilin en la kaldronon kun la
supo, ĉar ili ne sciis, kio tio estas. 40 Kaj ili elverŝis al la
homoj, por manĝi. Sed kiam tiuj ekmanĝis el la supo, ili ekkriis
kaj diris: Morto estas en la kaldrono, ho homo de Dio! Kaj ili ne
povis manĝi. 41 Tiam li diris: Alportu farunon. Kaj li enŝutis en
la kaldronon, kaj diris: Verŝu al la homoj, ke ili manĝu. Kaj jam
estis nenio malbona en la kaldrono.

42 Venis homo el Baal-Ŝaliŝa, kaj alportis al la homo de Dio
unuaaĵon de pano: dudek hordeajn panojn kaj freŝajn grajnojn en
sia saketo. Kaj ĉi tiu diris: Donu al la homoj, ke ili manĝu. 43
Lia servanto diris: Kiel mi povas tion doni al cent homoj? Sed li
diris: Donu al la homoj, ke ili manĝu; ĉar tiele diras la
Eternulo: Oni manĝos, kaj ankoraŭ iom restos. 44 Kaj li donis al
ili, kaj ili manĝis, kaj iom ankoraŭ restis, konforme al la vorto
de la Eternulo.

Ĉapitro 5

1 Naaman, la militestro de la reĝo de Sirio, estis granda homo
antaŭ sia sinjoro kaj tre estimata, ĉar per li la Eternulo donis
venkon al Sirio. Tiu homo estis forta militisto, sed leprulo. 2
La Sirianoj unu fojon eliris taĉmente kaj kaptis el la Izraela
lando malgrandan knabinon, kaj ŝi fariĝis servantino de la edzino
de Naaman. 3 Kaj ŝi diris al sia sinjorino: Ho, se mia sinjoro
estus ĉe la profeto, kiu loĝas en Samario! tiu forigus de li la
lepron. 4 Kaj iu iris kaj rakontis al sia sinjoro, dirante: Tiel
kaj tiel diris la knabino, kiu estas el la lando Izraela. 5 Kaj
la reĝo de Sirio diris: Iru, kaj mi sendos leteron al la reĝo de
Izrael. Kaj li iris, kaj li prenis kun si dek kikarojn da arĝento
kaj ses mil siklojn da oro kaj dek kompletojn da vestoj. 6 Kaj li
alportis al la reĝo de Izrael la leteron, en kiu estis skribite:
Kune kun ĉi tiu letero mi sendas al vi mian servanton Naaman, por
ke vi liberigu lin de lia lepro. 7 Kiam la reĝo de Izrael
tralegis la leteron, li disŝiris siajn vestojn, kaj diris: Ĉu mi
estas Dio, por mortigi kaj vivigi, ke tiu sendas al mi, por ke mi
liberigu homon de lia lepro? nun sciu kaj vidu, ke li serĉas
pretekston kontraŭ mi. 8 Kiam Eliŝa, la homo de Dio, aŭdis, ke la
reĝo de Izrael disŝiris siajn vestojn, li sendis al la reĝo, por
diri: Kial vi disŝiris viajn vestojn? li venu al mi, kaj li
ekscios, ke ekzistas profeto en Izrael. 9 Kaj venis Naaman kun
siaj ĉevaloj kaj ĉaroj, kaj haltis ĉe la pordo de la domo de
Eliŝa. 10 Kaj Eliŝa sendis al li senditon, por diri: Iru kaj lavu
vin sep fojojn en Jordan, kaj renoviĝos via korpo kaj vi fariĝos
pura. 11 Tiam Naaman ekkoleris kaj foriris, kaj diris: Jen mi
pensis, ke li eliros kaj stariĝos, kaj alvokos la nomon de la
Eternulo, sia Dio, kaj metos sian manon sur la lokon kaj forigos
la lepron. 12 Ĉu Amana kaj Parpar, la riveroj de Damasko, ne
estas pli bonaj, ol ĉiuj akvoj de Izrael? ĉu mi ne povas lavi min
en ili kaj fariĝi pura? Kaj li forturnis sin kaj foriris kun
kolero. 13 Sed liaj servantoj aliris, kaj ekparolis al li, kaj
diris: Nia patro! se ion grandan la profeto ordonus al vi, ĉu vi
tion ne farus? des pli, se li diris al vi: Lavu vin, kaj vi estos
pura! 14 Kaj li iris kaj enakvigis sin en Jordan sep fojojn,
konforme al la vorto de la homo de Dio; kaj lia korpo renoviĝis
kiel la korpo de malgranda infano, kaj li fariĝis pura. 15 Kaj li
revenis al la homo de Dio, li kaj lia tuta akompanantaro, kaj li
venis kaj stariĝis antaŭ li, kaj diris: Nun mi eksciis, ke sur la
tuta tero ne ekzistas Dio krom ĉe Izrael; prenu do nun donacon de
via servanto. 16 Sed tiu diris: Kiel vivas la Eternulo, antaŭ kiu
mi staras, mi ne prenos. Li insistis ĉe li, ke li prenu, sed tiu
ne volis. 17 Tiam Naaman diris: Se ne, tiam mi petas, oni donu al
via servanto tiom da tero, kiom povas porti paro da muloj; ĉar
via servanto ne alportados plu bruloferojn nek buĉoferojn al
aliaj dioj krom la Eternulo. 18 Nur en jena afero la Eternulo
pardonu vian servanton: kiam mia sinjoro iros en la templon de
Rimon, por tie adorkliniĝi, kaj li apogos sin sur mia brako kaj
mi adorkliniĝos en la templo de Rimon, tiam la Eternulo pardonu
vian servanton pri tiu afero. 19 Tiu diris al li: Iru en paco.

Kaj kiam li foriris de li certan spacon da tero, 20 Geĥazi, la
junulo de Eliŝa, de la homo de Dio, diris al si: Jen mia sinjoro
domaĝis la Sirianon Naaman, kaj ne prenis el lia mano tion, kion
tiu alportis; kiel vivas la Eternulo, mi kuros post li kaj prenos
ion de li. 21 Kaj Geĥazi postkuris Naamanon. Kiam Naaman vidis,
ke li kuras post li, li desaltis de la ĉaro renkonte al li, kaj
diris: Ĉu la farto estas bona? 22 Tiu respondis: Bona; mia
sinjoro sendis min, por diri: Jen nun venis al mi de la monto de
Efraim du junuloj el la profetidoj; donu por ili, mi petas,
kikaron da arĝento kaj du kompletojn da vestoj. 23 Kaj Naaman
diris: Pli bone prenu du kikarojn. Kaj li insistis ĉe li, kaj
ligis du kikarojn da arĝento en du paketoj kaj du kompletojn da
vestoj kaj donis al siaj du junuloj, kaj ili portis antaŭ li. 24
Kiam li venis al la monteto, li prenis el iliaj manoj kaj kaŝis
en la domo. Kaj li forliberigis la homojn, kaj ili foriris. 25
Kiam li venis kaj aperis antaŭ sia sinjoro, Eliŝa diris al li: De
kie vi venas, Geĥazi? Ĉi tiu respondis: Via servanto nenien iris.
26 Sed tiu diris al li: Mia koro ne forestis, kiam la homo
returnis sin de sia ĉaro renkonte al vi. Ĉu nun estas la tempo,
por preni arĝenton aŭ preni vestojn aŭ olivarbojn,
vinberĝardenojn, ŝafojn, bovojn, sklavojn, aŭ sklavinojn? 27 La
lepro de Naaman aliĝu do al vi kaj al via idaro por eterne. Kaj
tiu foriris de li, leprokovrita kiel neĝo.

Ĉapitro 6

1 La profetidoj diris al Eliŝa: Jen la loko, kie ni loĝas ĉe vi,
estas tro malvasta por ni; 2 ni iru do al Jordan, kaj ni prenu de
tie ĉiu po unu trabo, kaj ni aranĝu al ni tie lokon, por tie
loĝi. Li diris: Iru. 3 Kaj unu el ili diris: Volu vi ankaŭ iri
kun viaj servantoj. Kaj li diris: Mi iros. 4 Kaj li iris kun ili.
Kaj ili venis al Jordan kaj hakis arbojn. 5 Kiam unu el ili
faligis arbon, la hakilo falis en la akvon. Kaj li ekkriis kaj
diris: Ho ve, mia sinjoro! ĝi estas ja prunteprenita! 6 Kaj la
homo de Dio diris: Kien ĝi falis? Tiu montris al li la lokon. Kaj
li dehakis lignon kaj ĵetis tien, kaj la hakilo suprennaĝis. 7
Kaj li diris: Levu ĝin. Tiu etendis sian manon kaj prenis.

8 La reĝo de Sirio komencis militon kontraŭ Izrael, kaj
konsiliĝis kun siaj servantoj, dirante: Tie kaj tie mi stariĝos
tendare. 9 Tiam la homo de Dio sendis al la reĝo de Izrael, por
diri: Gardu vin, ke vi ne trapasu tiun lokon, ĉar tie staras la
Sirianoj. 10 Kaj la reĝo de Izrael sendis al la loko, pri kiu
diris al li la homo de Dio kaj avertis lin, kaj li tie
antaŭgardis sin ne unu kaj ne du fojojn. 11 Maltrankviliĝis la
koro de la reĝo de Sirio pro tiu afero; kaj li alvokis siajn
servantojn, kaj diris al ili: Ĉu vi ne diros al mi, kiu el ni
estas en rilatoj kun la reĝo de Izrael? 12 Tiam diris unu el liaj
servantoj: Ne, mia sinjoro, ho reĝo! sed la profeto Eliŝa, kiu
estas en Izrael, raportas al la reĝo de Izrael eĉ tiujn vortojn,
kiujn vi parolas en via dormoĉambro. 13 Kaj li diris: Iru kaj
rigardu, kie li estas, tiam mi sendos kaj prenos lin. Kaj oni
sciigis al li, dirante: Jen li estas en Dotan. 14 Tiam li sendis
tien ĉevalojn kaj ĉarojn kaj grandan militistaron. Ili venis en
nokto kaj ĉirkaŭis la urbon. 15 Kiam la servanto de la homo de
Dio frue matene leviĝis kaj eliris, jen militistaro ĉirkaŭas la
urbon kun ĉevaloj kaj ĉaroj. Kaj lia servanto diris al li: Ho ve,
mia sinjoro! kion ni faros? 16 Sed li diris: Ne timu; ĉar pli
multaj estas tiuj, kiuj estas kun ni, ol tiuj, kiuj estas kun
ili. 17 Kaj Eliŝa ekpreĝis kaj diris: Ho Eternulo, malfermu liajn
okulojn, por ke li vidu. Kaj la Eternulo malfermis la okulojn de
la junulo, kaj li ekvidis, ke la tuta monto estas plena de fajraj
ĉevaloj kaj ĉaroj ĉirkaŭ Eliŝa. 18 La Sirianoj venis al li. Tiam
Eliŝa ekpreĝis al la Eternulo kaj diris: Frapu ĉi tiun popolon
per blindeco. Kaj Li frapis ilin per blindeco, konforme al la
vorto de Eliŝa. 19 Kaj Eliŝa diris al ili: Ĝi estas ne tiu vojo
kaj ne tiu urbo; sekvu min, kaj mi kondukos vin al tiu viro, kiun
vi serĉas. Kaj li kondukis ilin en Samarion. 20 Kiam ili venis en
Samarion, Eliŝa diris: Ho Eternulo, malfermu iliajn okulojn, por
ke ili vidu. Kaj la Eternulo malfermis iliajn okulojn, kaj ili
ekvidis, ke ili estas meze de Samario. 21 Kaj la reĝo de Izrael
diris al Eliŝa, kiam li ekvidis ilin: Ĉu mi ne mortigu ilin? ĉu
mi ne mortigu ilin, mia patro? 22 Sed li diris: Ne mortigu; ĉu vi
mortigas tiujn, kiujn vi kaptis per via glavo kaj per via
pafarko? metu antaŭ ilin panon kaj akvon; ili manĝu kaj trinku,
kaj ili iru al sia sinjoro. 23 Kaj li faris por ili grandan
tagmanĝon, kaj ili manĝis kaj trinkis, kaj poste li ilin
forliberigis, kaj ili iris al sia sinjoro. Ne venis plu taĉmentoj
de Sirianoj en la landon de Izrael.

24 Post tio Ben-Hadad, reĝo de Sirio, kolektis sian tutan
militistaron, kaj iris kaj eksieĝis Samarion. 25 Estis granda
malsato en Samario. Kaj ili sieĝis ĝin tiel longe, ĝis kapo de
azeno ricevis la prezon de okdek sikloj, kaj kvarono de kab'o da
sterko de kolomboj la prezon de kvin sikloj. 26 Unu fojon la reĝo
de Izrael iris sur la murego, kaj iu virino ekkriis al li,
dirante: Helpu, mia sinjoro, ho reĝo! 27 Li respondis: Se la
Eternulo vin ne helpas, el kio do mi vin helpos? ĉu el la draŝejo
aŭ ĉu el la vinpremejo? 28 Kaj la reĝo diris al ŝi: Kio estas al
vi? Ŝi respondis: Ĉi tiu virino diris al mi: Donu vian filon, por
ke ni manĝu lin hodiaŭ, kaj mian filon ni manĝos morgaŭ. 29 Kaj
ni kuiris mian filon kaj formanĝis lin; sed kiam mi diris al ŝi
la sekvantan tagon: Donu vian filon, por ke ni lin manĝu, ŝi
kaŝis sian filon. 30 Kiam la reĝo aŭdis la vortojn de la virino,
li disŝiris siajn vestojn, irante sur la muro; kaj la popolo
vidis, ke subveste sur lia korpo estas sakaĵo. 31 Kaj li diris:
Tion kaj pli faru al mi la Eternulo, se la kapo de Eliŝa, filo de
Ŝafat, restos sur li hodiaŭ. 32 Dume Eliŝa sidis en sia domo, kaj
la plejaĝuloj estis ĉe li. La reĝo sendis de si homon. Antaŭ ol
la sendito venis al li, li diris al la plejaĝuloj: Ĉu vi vidas,
ke tiu filo de mortigisto sendis, por depreni mian kapon?
rigardu, kiam venos la sendito, fermu la pordon kaj forpuŝu lin
per la pordo; la sono de la piedoj de lia sinjoro aŭdiĝas post
li. 33 Dum li estis ankoraŭ parolanta kun ili, jen la sendito
venis al li; kaj li diris: Jen tia malbono venas de la Eternulo!
kion mi ankoraŭ povas atendi de la Eternulo?

Ĉapitro 7

1 Tiam diris Eliŝa: Aŭskultu la vorton de la Eternulo: tiele
diras la Eternulo: Morgaŭ en ĉi tiu tempo mezuro da delikata
faruno havos la prezon de unu siklo, kaj du mezuroj da hordeo la
prezon de unu siklo, ĉe la pordego de Samario. 2 Kaj respondis la
altrangulo, sur kies brako la reĝo sin apogadis, al la homo de
Dio, kaj diris: Eĉ se la Eternulo faros fenestrojn en la ĉielo,
ĉu tio povas fariĝi? Kaj tiu diris: Vi vidos tion per viaj
okuloj, sed vi ne manĝos de tio.

3 Kvar homoj lepruloj estis ĉe la enirejo de la pordego. Kaj ili
diris unu al la alia: Kial ni sidas ĉi tie, ĝis ni mortos? 4 Se
ni decidos eniri en la urbon, en la urbo estas ja malsato, kaj ni
tie mortos; se ni sidos ĉi tie, ni ankaŭ mortos; ni iru do kaj
ĵetu nin en la tendaron de la Sirianoj. Se ili lasos nin
vivantaj, ni vivos; kaj se ili mortigos nin, ni mortos. 5 Kaj ili
leviĝis en krepusko, por iri en la tendaron de la Sirianoj. Ili
venis al la rando de la tendaro de la Sirianoj, kaj jen neniu tie
estas. 6 La Sinjoro aŭdigis al la tendaro de la Sirianoj la sonon
de ĉaroj kaj la sonon de ĉevaloj, la sonon de granda militistaro.
Kaj ili diris unu al la alia: Certe la reĝo de Izrael dungis
kontraŭ ni la reĝojn de la Ĥetidoj kaj la reĝojn de la Egiptoj,
ke ili iru kontraŭ nin. 7 Kaj ili leviĝis kaj forkuris en la
krepusko, kaj restigis siajn tendojn kaj siajn ĉevalojn kaj siajn
azenojn, la tutan tendaron, kia ĝi estis, kaj ili forkuris, por
savi sian vivon. 8 Kaj tiuj lepruloj venis al la rando de la
tendaro, kaj ili eniris en unu tendon kaj manĝis kaj trinkis, kaj
prenis de tie arĝenton kaj oron kaj vestojn, kaj iris kaj kaŝis;
kaj ili venis denove, kaj eniris en alian tendon kaj prenis de
tie, kaj iris kaj kaŝis. 9 Kaj ili diris unu al la alia: Ne ĝuste
ni agas; la hodiaŭa tago estas tago de bona sciigo; se ni
silentos kaj atendos ĝis la lumo de la mateno, ni montriĝos
kulpaj. Ni iru do, por ke ni venu kaj sciigu al la domo de la
reĝo. 10 Kaj ili venis, kaj vokis al la pordegistoj de la urbo,
kaj raportis al ili, dirante: Ni venis en la tendaron de la
Sirianoj, kaj ni konvinkiĝis, ke tie estas neniu homo nek voĉo de
homo, sed nur ĉevaloj alligitaj kaj azenoj alligitaj kaj tendoj
en sia ordinara stato. 11 Kaj la pordegistoj vokis kaj raportis
internen, en la domon de la reĝo. 12 Tiam la reĝo leviĝis en la
nokto, kaj diris al siaj servantoj: Mi diros al vi, kion faris al
ni la Sirianoj. Ili scias, ke ni suferas malsaton, kaj ili eliris
el la tendaro, por kaŝi sin sur la kampo, pensante: Kiam ili
eliros el la urbo, ni kaptos ilin vivantajn, kaj ni eniros en la
urbon. 13 Sed unu el liaj servantoj respondis kaj diris: Oni
prenu do kvin el la restintaj ĉevaloj, kiuj restis en la urbo
(estos al ili kiel al la tuta multo da Izraelidoj, kiuj restis en
la urbo, aŭ kiel al la tuta multo da Izraelidoj, kiuj pereis);
kaj ni sendu kaj vidu. 14 Kaj oni prenis du ĉarojn kun ĉevaloj;
kaj la reĝo sendis post la militistaro de la Sirianoj, dirante:
Iru kaj rigardu. 15 Kaj ili iris post ili ĝis Jordan, kaj vidis,
ke la tuta vojo estas plena de vestoj kaj uzataĵoj, kiujn la
Sirianoj ĵetis ĉe sia rapidado. Kaj la senditoj revenis kaj
raportis al la reĝo. 16 Tiam la popolo eliris, kaj disrabis la
tendaron de la Sirianoj. Kaj la prezo de mezuro da delikata
faruno fariĝis unu siklo, kaj de du mezuroj da hordeo unu siklo,
konforme al la vorto de la Eternulo. 17 La reĝo donis al la
altrangulo, sur kies brako li sin apogadis, postenon ĉe la
pordego; kaj la popolo dispremis lin per la piedoj ĉe la pordego,
kaj li mortis, kiel diris la homo de Dio, kion li parolis, kiam
la reĝo venis al li. 18 Kiam la homo de Dio parolis al la reĝo,
dirante: Du mezuroj da hordeo havos la prezon de unu siklo, kaj
unu mezuro da delikata faruno la prezon de unu siklo, morgaŭ en
ĉi tiu tempo ĉe la pordego de Samario: 19 tiam la altrangulo
respondis al la homo de Dio kaj diris: Eĉ se la Eternulo faros
fenestrojn en la ĉielo, ĉu tio povas fariĝi? Kaj li diris: Vi
vidos per viaj okuloj, sed vi ne manĝos de tio. 20 Kaj tiel
fariĝis al li; la popolo dispremis lin per la piedoj ĉe la
pordego, kaj li mortis.

Ĉapitro 8

1 Eliŝa diris al la virino, kies filon li revivigis, jene: Leviĝu
kaj iru, vi kaj via domo, kaj loĝu kelkan tempon tie, kie vi
povos loĝi; ĉar la Eternulo alvokos malsaton, kaj ĝi venos en la
landon por sep jaroj. 2 Kaj la virino leviĝis kaj faris laŭ la
vorto de la homo de Dio, kaj ŝi iris, ŝi kaj ŝia domo, kaj loĝis
en la lando de la Filiŝtoj sep jarojn. 3 Post la paso de la sep
jaroj la virino revenis el la lando de la Filiŝtoj, kaj ŝi iris,
por klopodi ĉe la reĝo pri sia domo kaj pri sia kampo. 4 La reĝo
tiam parolis kun Geĥazi, la junulo de la homo de Dio, dirante:
Rakontu al mi ĉiujn grandajn farojn, kiujn faris Eliŝa. 5 Dum li
estis rakontanta al la reĝo, ke tiu revivigis mortinton, jen la
virino, kies filon li revivigis, ekpetis la reĝon pri sia domo
kaj pri sia kampo. Kaj Geĥazi diris: Mia sinjoro, ho reĝo, jen
estas tiu virino, kaj jen estas ŝia filo, kiun Eliŝa revivigis. 6
Kaj la reĝo demandis la virinon, kaj ŝi rakontis al li. Kaj la
reĝo donis al ŝi unu korteganon, dirante: Redonu al ŝi ĉion, kio
apartenas al ŝi, kaj ĉiujn enspezojn de la kampo de post la tago,
kiam ŝi forlasis la landon, ĝis nun.

7 Eliŝa venis en Damaskon. Ben-Hadad, reĝo de Sirio, tiam estis
malsana. Kaj oni raportis al li, dirante: La homo de Dio venis ĉi
tien. 8 Tiam la reĝo diris al Ĥazael: Prenu en vian manon
donacon, kaj iru renkonte al la homo de Dio, kaj demandu per li
la Eternulon, ĉu mi resaniĝos de ĉi tiu malsano. 9 Kaj Ĥazael
iris renkonte al li, kaj prenis donacon en sian manon kaj da ĉio
plej bona en Damasko tiom, kiom povas porti kvardek kameloj, kaj
li venis kaj stariĝis antaŭ li, kaj diris: Via filo Ben-Hadad,
reĝo de Sirio, sendis min al vi, por demandi: Ĉu mi resaniĝos de
ĉi tiu malsano? 10 Kaj Eliŝa diris al li: Iru, diru al li: Vi
resaniĝos. Sed la Eternulo montris al mi, ke li mortos. 11 Kaj li
fikse rigardis lin, ĝis li hontiĝis, kaj la homo de Dio ploris.
12 Ĥazael diris: Kial mia sinjoro ploras? Tiu respondis: Ĉar mi
scias, kian malbonon vi faros al la Izraelidoj: iliajn
fortikaĵojn vi forbruligos, iliajn junulojn vi mortigos per
glavo, iliajn suĉinfanojn vi frakasos, kaj iliajn gravedulinojn
vi disfendos. 13 Ĥazael diris: Kio estas via servanto, la hundo,
ke li faru tiun grandan faron? Kaj Eliŝa diris: La Eternulo
montris al mi, ke vi estos reĝo de Sirio. 14 Li foriris de Eliŝa
kaj venis al sia sinjoro. Ĉi tiu diris al li: Kion diris al vi
Eliŝa? Kaj li respondis: Li diris al mi, ke vi resaniĝos. 15 Sed
la sekvantan tagon li prenis la litkovrilon, kaj trempis ĝin en
akvo kaj etendis ĝin sur lia vizaĝo, kaj li mortis. Kaj anstataŭ
li ekreĝis Ĥazael.

16 En la kvina jaro de Joram, filo de Aĥab, reĝo de Izrael, post
Jehoŝafat, reĝo de Judujo, ekreĝis Jehoram, filo de Jehoŝafat,
reĝo de Judujo. 17 Li havis la aĝon de tridek du jaroj, kiam li
fariĝis reĝo, kaj ok jarojn li reĝis en Jerusalem. 18 Li iradis
laŭ la vojo de la reĝoj de Izrael, kiel faris la domo de Aĥab,
ĉar filino de Aĥab estis lia edzino, kaj li faradis malbonon
antaŭ la Eternulo. 19 Tamen la Eternulo ne volis pereigi Judujon,
pro Sia servanto David, ĉar Li promesis al li doni lumilon al li
kaj al liaj filoj por ĉiam. 20 En lia tempo la Edomidoj defalis
de Judujo kaj starigis super si reĝon. 21 Joram iris Cairon kune
kun ĉiuj siaj ĉaroj; kaj li leviĝis nokte, kaj venkobatis la
Edomidojn, kiuj estis ĉirkaŭ li, kaj la ĉarestrojn; kaj la popolo
forkuris al siaj tendoj. 22 Tamen la Edomidoj restis defalintaj
de Judujo ĝis la nuna tago. Tiam defalis ankaŭ Libna en la sama
tempo. 23 La cetera historio de Joram, kaj ĉio, kion li faris,
estas priskribitaj en la libro de kroniko de la reĝoj de Judujo.
24 Kaj Joram ekdormis kun siaj patroj, kaj oni enterigis lin kun
liaj patroj en la urbo de David. Kaj anstataŭ li ekreĝis lia filo
Aĥazja.

25 En la dek-dua jaro de Joram, filo de Aĥab, reĝo de Izrael,
ekreĝis Aĥazja, filo de Jehoram, reĝo de Judujo. 26 La aĝon de
dudek du jaroj havis Aĥazja, kiam li fariĝis reĝo, kaj unu jaron
li reĝis en Jerusalem. La nomo de lia patrino estis Atalja,
filino de Omri, reĝo de Izrael. 27 Kaj li iradis laŭ la vojo de
la domo de Aĥab, kaj faradis malbonon antaŭ la Eternulo, kiel la
domo de Aĥab, ĉar li estis boparenco de la domo de Aĥab. 28 Li
iris kun Joram, filo de Aĥab, milite kontraŭ Ĥazaelon, reĝon de
Sirio, al Ramot en Gilead; kaj la Sirianoj vundis Joramon. 29 Kaj
la reĝo Joram revenis, por kuraci sin en Jizreel de la vundoj,
kiujn faris al li la Sirianoj en Ramot, kiam li batalis kontraŭ
Ĥazael, reĝo de Sirio. Kaj Aĥazja, filo de Jehoram, reĝo de
Judujo, iris, por viziti Joramon, filon de Aĥab, en Jizreel, ĉar
ĉi tiu estis malsana.

Ĉapitro 9

1 La profeto Eliŝa alvokis unu el la profetidoj, kaj diris al li:
Zonu viajn lumbojn, kaj prenu en vian manon ĉi tiun vazon kun
oleo, kaj iru en Ramoton en Gilead. 2 Kiam vi venos tien, elserĉu
tie Jehun, filon de Jehoŝafat, filo de Nimŝi, kaj aliru kaj
starigu lin el meze de liaj fratoj kaj enkonduku lin en la plej
internan ĉambron. 3 Kaj prenu la vazon kun la oleo kaj verŝu sur
lian kapon, kaj diru: Tiele diras la Eternulo: Mi sanktoleis vin
reĝo super Izrael. Poste malfermu la pordon kaj forkuru, ne
prokrastu. 4 Kaj iris la junulo, la junulo la profeto, al Ramot
en Gilead. 5 Kiam li venis, li vidis, ke sidas la militestroj.
Kaj li diris: Mi havas ion por diri al vi, ho estro. Kaj Jehu
diris: Al kiu el ni ĉiuj? Li respondis: Al vi, ho estro. 6 Tiu
leviĝis kaj iris en la domon. Li verŝis la oleon sur lian kapon,
kaj diris: Tiele diras la Eternulo, Dio de Izrael: Mi sanktoleis
vin reĝo super la popolo de la Eternulo, super Izrael. 7 Kaj vi
ekstermos la domon de via sinjoro Aĥab, por ke Mi venĝu la sangon
de Miaj servantoj, la profetoj, kaj la sangon de ĉiuj servantoj
de la Eternulo, verŝitajn de la mano de Izebel. 8 Kaj pereos la
tuta domo de Aĥab; kaj Mi ekstermos ĉe Aĥab ĉiun virseksulon,
malliberulon kaj liberulon en Izrael. 9 Kaj mi faros al la domo
de Aĥab kiel al la domo de Jerobeam, filo de Nebat, kaj kiel al
la domo de Baaŝa, filo de Aĥija. 10 Kaj Izebelon manĝos la hundoj
sur la kampo de Jizreel, kaj neniu enterigos ŝin. Kaj li
malfermis la pordon kaj forkuris. 11 Kiam Jehu eliris al la
servantoj de sia sinjoro, ili diris al li: Ĉu ĉio estas en ordo?
por kio venis al vi tiu frenezulo? Li respondis al ili: Vi konas
ja tiun homon kaj lian parolon. 12 Ili diris: Ne vero, tamen diru
al ni. Kaj li diris: Tiel kaj tiel li parolis al mi, dirante:
Tiele diras la Eternulo: Mi sanktoleis vin reĝo super Izrael. 13
Kaj rapide ili prenis ĉiu sian veston kaj sternis sub li sur la
altaj ŝtupoj, kaj ekblovis per trumpeto, kaj diris: Jehu fariĝis
reĝo. 14 Tiam Jehu, filo de Jehoŝafat, filo de Nimŝi, faris
konspiron kontraŭ Joram. (Dume Joram staris garde en Ramot en
Gilead, li kaj la tuta Izrael, kontraŭ Ĥazael, reĝo de Sirio. 15
Kaj la reĝo Joram* revenis, por kuraci sin en Jizreel de la
vundoj, kiujn faris al li la Sirianoj, kiam li batalis kontraŭ
Ĥazael, reĝo de Sirio.) Tiam Jehu diris: Se vi konsentas, neniu
eliĝu el la urbo, por iri kaj sciigi en Jizreel. 16 Kaj Jehu
ekrajdis kaj direktis sin al Jizreel; ĉar tie kuŝis Joram, kaj
Aĥazja, reĝo de Judujo, venis, por viziti Joramon. 17 La
gardostaranto staris sur la turo en Jizreel, kaj li ekvidis la
alproksimiĝantan amason de Jehu, kaj diris: Mi vidas amason. Tiam
Joram diris: Prenu rajdanton kaj sendu kontraŭ ili, por ke li
demandu, ĉu ĉio estas en ordo. 18 Kaj la rajdanto sur ĉevalo
direktis sin renkonte al li, kaj diris: Tiele diras la reĝo: Ĉu
ĉio estas en ordo? Sed Jehu respondis: La ordo ne estas via
afero, turnu vin kaj sekvu min. Kaj la gardostaranto raportis,
dirante: La sendito venis al ili, sed ne revenis. 19 Tiam li
sendis duan rajdanton, kaj ĉi tiu venis al ili, kaj diris: Tiele
diras la reĝo: Ĉu ĉio estas en ordo? Jehu respondis: La ordo ne
estas via afero, turnu vin kaj sekvu min. 20 La gardostaranto
raportis, dirante: Li venis al ili, sed ne revenis; la kondukado
estas kiel kondukado de Jehu, filo de Nimŝi, ĉar li kondukas
rapidege. 21 Tiam Joram diris: Oni jungu! Kaj oni jungis lian
ĉaron. Kaj eliris Joram, reĝo de Izrael, kaj Aĥazja, reĝo de
Judujo, ĉiu sur sia ĉaro, kaj ili direktis sin renkonte al Jehu,
kaj ili renkontis lin sur la kampo de Nabot, la Jizreelano. 22
Kiam Joram ekvidis Jehun, li diris: Ĉu ĉio estas en ordo, Jehu?
Sed tiu respondis: Kia ordo povas esti ĉe la malĉastado de via
patrino Izebel kaj ĉe ŝiaj multaj sorĉaĵoj? 23 Tiam Joram turnis
sian manon kaj forkuris, kaj diris al Aĥazja: Perfido, ho Aĥazja!
24 Sed Jehu streĉis per sia mano la pafarkon kaj pafe frapis
Joramon inter liaj brakoj, kaj la sago iris tra lian koron, kaj
li falis genue sur sia ĉaro. 25 Kaj Jehu diris al sia altrangulo
Bidkar: Prenu kaj ĵetu lin sur la kampon de Nabot, la Jizreelano;
ĉar rememoru, kiel mi kaj vi sur ĉaro veturis post lia patro Aĥab
kaj la Eternulo eldiris pri li jenan profetaĵon: 26 Vere, diris
la Eternulo, la sangon de Nabot kaj la sangon de liaj filoj Mi
vidis hieraŭ, kaj Mi venĝos al vi sur ĉi tiu kampo, diris la
Eternulo. Prenu do nun kaj ĵetu lin sur la kampon, konforme al la
vorto de la Eternulo. 27 Kiam Aĥazja, reĝo de Judujo, tion vidis,
li forkuris en la direkto al la ĝardena domo. Sed Jehu postkuris
lin, kaj diris: Lin ankaŭ batu sur la ĉaro. Kaj oni frapis lin
sur la altaĵo Gur, kiu estas apud Jibleam. Kaj li forkuris en
Megidon kaj mortis tie. 28 Kaj liaj servantoj forveturigis lin en
Jerusalemon kaj enterigis lin en lia tombo kun liaj patroj en la
urbo de David.

29 En la jaro dek-unua de Joram, filo de Aĥab, Aĥazja ekreĝis
super Judujo.

30 Jehu venis al Jizreel. Kiam Izebel tion aŭdis, ŝi kolorigis
siajn okulojn kaj beligis sian kapon kaj ekrigardis tra la
fenestro. 31 Kiam Jehu eniris en la pordegon, ŝi diris: Ĉu nun
estos paco, ho Zimri, mortiginto de sia sinjoro? 32 Tiam li levis
sian vizaĝon al la fenestro, kaj diris: Kiu estas kun mi? kiu?
Kaj ekrigardis al li du aŭ tri korteganoj. 33 Kaj li diris:
Elĵetu ŝin! Kaj ili ŝin elĵetis. Kaj ŝia sango ŝprucis sur la
muron kaj sur la ĉevalojn, kaj oni dispremis ŝin per la piedoj.
34 Li eniris kaj manĝis kaj trinkis, kaj diris: Rigardu, kie
estas tiu malbenitino, kaj enterigu ŝin, ĉar ŝi estas reĝidino.
35 Kaj oni iris, por enterigi ŝin, sed oni trovis nenion de ŝi
krom la kranio, la piedoj, kaj la manplatoj. 36 Oni revenis kaj
raportis al li. Tiam li diris: Tio estas la vorto de la Eternulo,
kiun Li diris per Sia servanto Elija, la Teŝebano, nome: Sur la
kampo de Jizreel la hundoj formanĝos la karnon de Izebel; 37 kaj
la kadavro de Izebel estos kiel sterko sur la tero sur la kampo
de Jizreel, tiel, ke neniu povos diri: Tio estas Izebel.

* Heb. "Jehoram", kaj en versoj 17, 21-24.

Ĉapitro 10

1 Aĥab havis sepdek filojn en Samario. Kaj Jehu skribis leterojn
kaj sendis en Samarion al la estroj de Jizreel, la plejaĝuloj,
kaj la filedukistoj de Aĥab, kun la sekvanta enhavo: 2 Kiam ĉi
tiu letero venos al vi, ĉe kiuj troviĝas la filoj de via sinjoro
kaj sub kies administrado troviĝas la ĉaroj kaj la ĉevaloj kaj la
fortikigita urbo kaj la bataliloj: 3 tiam rigardu, kiu estas la
plej bona kaj plej digna el la filoj de via sinjoro, kaj sidigu
lin sur la trono de lia patro kaj batalu pro la domo de via
sinjoro. 4 Sed ili tre forte ektimis, kaj diris: Jen la du reĝoj
ne povis kontraŭstari al li, kiel do ni kontraŭstaros? 5 Kaj la
palacestro kaj la urbestro kaj la plejaĝuloj kaj la filedukistoj
sendis al Jehu, por diri: Ni estas viaj servantoj, kaj ĉion, kion
vi ordonos al ni, ni faros; ni neniun faros reĝo; kio plaĉas al
vi, tion faru. 6 Tiam li skribis al ili duan leteron kun jena
enhavo: Se vi estas sur mia flanko kaj obeas mian voĉon, tiam
prenu la kapojn de la filoj de via sinjoro kaj venu al mi morgaŭ
en ĉi tiu tempo en Jizreelon. Kaj da reĝidoj estis sepdek homoj
ĉe la eminentuloj de la urbo, kiuj edukis ilin. 7 Kiam la letero
venis al ili, ili prenis la filojn de la reĝo kaj buĉis ilin,
sepdek homojn, kaj metis iliajn kapojn en korbojn kaj sendis al
li en Jizreelon. 8 Kaj venis la sendito, kaj diris al li jene:
Oni alportis la kapojn de la reĝidoj. Kaj li diris: Kuŝigu ilin
en du amasoj antaŭ la enirejo de la pordego ĝis mateno. 9 Matene
li eliris kaj stariĝis, kaj diris al la tuta popolo: Vi estas
senkulpaj; estas mi, kiu faris konspiron kontraŭ mia sinjoro kaj
mortigis lin; sed kiu mortigis ĉiujn ĉi tiujn? 10 Sciu do nun, ke
el la vortoj de la Eternulo nenio falis teren, el tio, kion la
Eternulo diris pri la domo de Aĥab; la Eternulo faris tion, kion
Li diris per Sia servanto Elija. 11 Kaj Jehu mortigis ĉiujn
restintojn el la domo de Aĥab en Jizreel kaj ĉiujn liajn
altrangulojn kaj liajn konatojn kaj liajn pastrojn, ĝis restis
neniu saviĝinto. 12 Kaj li leviĝis, kaj iris kaj direktis sin al
Samario. Kiam li estis survoje ĉe la domo de la paŝtistoj, 13
Jehu renkontis la fratojn de Aĥazja, reĝo de Judujo, kaj li
diris: Kiuj vi estas? Ili respondis: Ni estas fratoj de Aĥazja,
kaj ni iras, por demandi pri la farto de la filoj de la reĝo kaj
de la filoj de la reĝino. 14 Tiam li diris: Prenu ilin vivantajn.
Kaj oni prenis ilin vivantajn kaj buĉis ilin super la puto ĉe la
domo de paŝtistoj, kvardek du homojn, kaj neniu el ili restis.

15 De tie li foriris, kaj li renkontis Jehonadabon, filon de
Reĥab, irantan renkonte al li. Li salutis lin, kaj diris al li:
Ĉu via koro estas favora, kiel mia koro estas favora al via koro?
Jehonadab respondis: Jes. Se jes, tiam donu al mi vian manon. Kaj
li donis al li sian manon kaj prenis lin al si sur la ĉaron. 16
Kaj li diris: Iru kun mi kaj rigardu mian fervoron pri la
Eternulo. Kaj oni veturigis lin kun li sur lia ĉaro. 17 Kiam li
venis Samarion, li mortigis ĉiujn, kiuj restis de Aĥab en
Samario, ĝis li tute ekstermis lin, konforme al la vorto de la
Eternulo, kiun Li diris al Elija. 18 Kaj Jehu kunvenigis la tutan
popolon, kaj diris al ili: Aĥab servis al Baal malmulte, Jehu
servos al li multe; 19 kunvoku do al mi ĉiujn profetojn de Baal,
ĉiujn liajn servantojn, kaj ĉiujn liajn pastrojn, ke neniu
forestu; ĉar mi volas fari grandan oferadon al Baal; ĉiu, kiu
forestos, perdos sian vivon. Jehu faris tion kun ruza intenco,
por pereigi la servantojn de Baal. 20 Kaj Jehu diris: Aranĝu
sanktan kunvenon por Baal. Kaj oni tion proklamis. 21 Kaj Jehu
sendis al la tuta Izrael; kaj venis ĉiuj servantoj de Baal;
restis neniu, kiu ne venus. Ili eniris en la domon de Baal, kaj
la domo de Baal pleniĝis de rando ĝis rando. 22 Kaj li diris al
la estro de la vestejo: Elportu vestojn por ĉiuj servantoj de
Baal. Kaj li elportis vestojn por ili. 23 Kaj Jehu kun Jehonadab,
filo de Reĥab, eniris en la domon de Baal, kaj li diris al la
servantoj de Baal: Esploru kaj rigardu, ĉu ne estas ĉi tie kun vi
iu el la servantoj de la Eternulo, ĉar ĉi tie devas esti sole nur
servantoj de Baal. 24 Ili eniris, por fari buĉoferojn kaj
bruloferojn. Dume Jehu starigis ekstere okdek virojn, kaj diris:
Se ĉe iu el vi saviĝos iu el la homoj, kiujn mi transdonas en
viajn manojn, tiam lia animo anstataŭos la animon de tiu. 25 Kiam
la bruloferoj estis finitaj, Jehu diris al la korpogardistoj kaj
al la estroj: Iru, batu ilin, ke neniu eliru. Kaj oni mortigis
ilin per glavo, kaj la korpogardistoj kaj la estroj forĵetis ilin
kaj iris en la urbon de la domo de Baal. 26 Kaj oni elportis la
statuojn el la domo de Baal kaj forbruligis ilin. 27 Kaj oni
disrompis la statuon de Baal, kaj oni detruis la domon de Baal,
kaj oni faris el ĝi ekskrementejon ĝis la nuna tempo. 28 Kaj Jehu
ekstermis Baalon el Izrael. 29 Tamen de la pekoj de Jerobeam,
filo de Nebat, per kiuj li pekigis Izraelon, Jehu ne deturnis
sin, de la oraj bovidoj, kiuj estis en Bet-El kaj en Dan. 30 Kaj
la Eternulo diris al Jehu: Pro tio, ke vi bone faris tion, kio
plaĉis al Mi, kaj vi faris al la domo de Aĥab konforme al tio,
kio estis en Mia koro, viaj filoj ĝis la kvara generacio sidos
sur la trono de Izrael. 31 Sed Jehu ne zorgis pri tio, ke li
iradu laŭ la instruo de la Eternulo, Dio de Izrael, per sia tuta
koro. Li ne deturnis sin de la pekoj de Jerobeam, per kiuj li
pekigis Izraelon.

32 En tiu tempo la Eternulo komencis faradi dehakojn en Izrael,
kaj Ĥazael venkobatis ilin ĉe ĉiuj limoj de Izrael: 33 oriente de
Jordan la tutan landon de Gilead, de la Gadidoj, Rubenidoj, kaj
Manaseidoj, komencante de Aroer, kiu estas ĉe la torento Arnon,
Gileadon kaj Baŝanon. 34 La cetera historio de Jehu, kaj ĉio,
kion li faris, kaj lia tuta potenco estas priskribitaj en la
libro de kroniko de la reĝoj de Izrael. 35 Kaj Jehu ekdormis kun
siaj patroj, kaj oni enterigis lin en Samario. Kaj anstataŭ li
ekreĝis lia filo Jehoaĥaz. 36 La tempo de reĝado de Jehu super
Izrael en Samario estis dudek ok jaroj.

Ĉapitro 11

1 Kiam Atalja, la patrino de Aĥazja, vidis, ke ŝia filo mortis,
ŝi leviĝis kaj ekstermis la tutan reĝan idaron. 2 Sed Jehoŝeba,
filino de la reĝo Joram kaj fratino de Aĥazja, prenis Joaŝon,
filon de Aĥazja, kaj ŝtele forkondukis lin el inter la mortigataj
filoj de la reĝo, lin kaj lian nutristinon, kaj lokis ilin en la
ĉambro de litoj; kaj oni kaŝis lin for de Atalja, kaj li ne estis
mortigita. 3 Kaj li restis kaŝita kun ŝi en la domo de la
Eternulo dum ses jaroj; kaj Atalja reĝis super la lando.

4 Sed en la sepa jaro sendis Jehojada kaj prenis la centestrojn
el la korpogardistoj kaj la kuristoj kaj venigis ilin al si en la
domon de la Eternulo; kaj li faris kun ili interligon kaj ĵurigis
ilin en la domo de la Eternulo kaj montris al ili la filon de la
reĝo. 5 Kaj li ordonis al ili, dirante: Jenon vi devas fari: tiu
triono de vi, kiu venas en sabato, plenumu gardadon en la domo de
la reĝo; 6 triono estu ĉe la Pordego Sur; kaj triono ĉe la
pordego malantaŭ la korpogardistoj. Kaj plenumu la gardadon de la
domo alterne. 7 Du partoj el vi ĉiuj, kiuj foriras en sabato,
plenumu gardadon ĉe la reĝo en la domo de la Eternulo. 8 Kaj
ĉirkaŭu la reĝon ĉiuflanke, ĉiu kun sia batalilo en la mano; kaj
se iu eniros en la vicojn, oni lin mortigu. Kaj estu apud la
reĝo, kiam li eliros aŭ eniros. 9 Kaj la centestroj faris ĉion,
kion ordonis la pastro Jehojada; kaj ĉiu prenis siajn homojn, la
sabate venantajn kaj la sabate forirantajn, kaj venis al la
pastro Jehojada. 10 La pastro disdonis al la centestroj la
lancojn kaj ŝildojn, kiuj apartenis al la reĝo David kaj kiuj
estis en la domo de la Eternulo. 11 Kaj la korpogardistoj
stariĝis, ĉiu kun siaj bataliloj en la mano, de la dekstra flanko
de la domo ĝis la maldekstra flanko de la domo, ĉe la altaro kaj
ĉe la domo, ĉirkaŭe de la reĝo. 12 Kaj li elkondukis la reĝidon
kaj metis sur lin la kronon kaj la ateston; kaj oni proklamis lin
reĝo kaj sanktoleis lin, kaj oni aplaŭdis kaj kriis: Vivu la
reĝo! 13 Kiam Atalja aŭdis la bruon de la kuranta popolo, ŝi iris
al la popolo en la domon de la Eternulo. 14 Kaj ŝi ekvidis, ke
jen la reĝo staras ĉe la kolono, laŭ la moro, kaj la eminentuloj
kaj la trumpetistoj apud la reĝo, kaj la tuta popolo de la lando
ĝojas, kaj oni trumpetas. Tiam Atalja disŝiris siajn vestojn, kaj
ekkriis: Konspiro, konspiro! 15 Kaj la pastro Jehojada ordonis al
la centestroj, la estroj de la militistaro, kaj diris al ili:
Elkonduku ŝin ekster la vicojn, kaj ĉiun, kiu ŝin sekvos, mortigu
per glavo; ĉar la pastro diris: Oni ne mortigu ŝin en la domo de
la Eternulo. 16 Kaj oni liberigis por ŝi lokon, kaj ŝi iris laŭ
la vojo de la ĉevaloj al la reĝa domo, kaj tie oni ŝin mortigis.

17 Kaj Jehojada faris interligon inter la Eternulo kaj la reĝo
kaj la popolo, ke ĝi estu popolo de la Eternulo; kaj inter la
reĝo kaj la popolo. 18 Kaj la tuta popolo de la lando iris en la
domon de Baal kaj ĝin detruis; kaj liajn altarojn kaj liajn
bildojn ili tute disrompis; kaj Matanon, la pastron de Baal, ili
mortigis antaŭ la altaroj. Kaj la pastro starigis oficistaron en
la domo de la Eternulo. 19 Kaj li prenis la centestrojn kaj la
korpogardistojn kaj la kuristojn kaj la tutan popolon de la
lando, kaj ili kondukis la reĝon el la domo de la Eternulo, kaj
ili venis per la pordego de la kuristoj en la reĝan domon; kaj li
sidiĝis sur la trono de la reĝoj. 20 Kaj la tuta popolo de la
lando ĝojis, kaj la urbo estis trankvila. Sed Ataljan oni
mortigis per glavo en la reĝa domo.

21 La aĝon de sep jaroj havis Jehoaŝ, kiam li fariĝis reĝo.

Ĉapitro 12

1 En la sepa jaro de Jehu Jehoaŝ fariĝis reĝo, kaj kvardek jarojn
li reĝis en Jerusalem. La nomo de lia patrino estis Cibja, el
Beer-Ŝeba. 2 Jehoaŝ agadis tiel, kiel plaĉas al la Eternulo, dum
la tempo, en kiu gvidadis lin la pastro Jehojada. 3 Nur la
altaĵojn oni ne senfunkciigis; la popolo ĉiam ankoraŭ oferadis
kaj incensadis sur la altaĵoj.

4 Kaj Jehoaŝ diris al la pastroj: La tutan sanktigatan monon,
kiun oni alportas en la domon de la Eternulo, la monon de
pasantoj, la monon, kiun oni donas laŭtakse por sia animo, la
tutan monon, kiun iu donas propradezire, por enporti en la domon
de la Eternulo, 5 la pastroj prenu al si, ĉiu de sia konato, kaj
ili rebonigu la difektojn en la domo, ĉie, kie troviĝos ia
difekto. 6 Sed ĉar ĝis la dudek-tria jaro de la reĝo Jehoaŝ la
pastroj ne rebonigis la difektojn en la domo, 7 la reĝo Jehoaŝ
alvokis la pastron Jehojada kaj la aliajn pastrojn, kaj diris al
ili: Kial vi ne rebonigas la difektojn de la domo? ne prenu do de
nun monon de viaj konatoj, sed donu ĝin por rebonigo de la domo.
8 Kaj la pastroj konsentis ne preni plu monon de la popolo kaj ne
rebonigi la difektojn en la domo. 9 La pastro Jehojada prenis
keston kaj traboris truon supre, kaj starigis ĝin apud la altaro,
dekstre de la enirantoj en la domon de la Eternulo. Kaj la
pastroj, kiuj gardostaris ĉe la sojlo, metadis tien la tutan
monon, kiu estis alportata en la domon de la Eternulo. 10
Ĉiufoje, kiam ili vidis, ke en la kesto estas multe da mono,
venadis skribisto de la reĝo kaj la ĉefpastro, kaj ili kunligadis
kaj kalkuladis la monon, trovitan en la domo de la Eternulo. 11
Kaj ili donadis la kalkulitan monon en la manojn de la oficistoj
laborgvidantoj en la domo de la Eternulo; kaj ĉi tiuj elspezadis
ĝin por la ĉarpentistoj kaj konstruistoj, kiuj laboris en la domo
de la Eternulo, 12 kaj por la masonistoj kaj la ŝtonhakistoj, kaj
por aĉeti lignon kaj hakitajn ŝtonojn, por rebonigi la difektojn
en la domo de la Eternulo, kaj por ĉio, kio devis esti elspezata
por la rebonigo de la domo. 13 Tamen oni ne faris por la domo de
la Eternulo arĝentajn tasojn, tranĉilojn, aspergajn kalikojn,
trumpetojn, ĉiajn orajn vazojn kaj arĝentajn vazojn el la mono,
kiu estis alportata en la domon de la Eternulo; 14 sed oni
donadis ĝin al la oficistoj laborgvidantoj, por ke ili rebonigu
per tio la domon de la Eternulo. 15 Oni ne postulis kalkulan
raporton de tiuj homoj, en kies manojn oni donis la monon, por
transdoni al la farantoj de la laboroj, sed ili laboris
konfidate. 16 La monon de kulpofero kaj la monon de pekofero oni
ne enportadis en la domon de la Eternulo: ĝi estis por la
pastroj.

17 En tiu tempo ekiris Ĥazael, reĝo de Sirio, kaj ekmilitis
kontraŭ Gat kaj venkoprenis ĝin; kaj Ĥazael intencis iri kontraŭ
Jerusalemon. 18 Tiam Jehoaŝ, reĝo de Judujo, prenis la tutan
sanktigitaĵon, kiun sanktigis Jehoŝafat kaj Jehoram kaj Aĥazja,
liaj patroj, reĝoj de Judujo, kaj tion, kion li mem sanktigis,
kaj la tutan oron, kiu troviĝis en la trezorejoj de la domo de la
Eternulo kaj de la reĝa domo, kaj li sendis tion al Ĥazael, reĝo
de Sirio, kaj ĉi tiu foriris de Jerusalem. 19 La cetera historio
de Joaŝ, kaj ĉio, kion li faris, estas priskribitaj en la libro
de kroniko de la reĝoj de Judujo. 20 Liaj servantoj leviĝis kaj
faris konspiron, kaj mortigis Joaŝon en la domo Milo, sur la vojo
al Sila. 21 Jozaĥar, filo de Ŝimeat, kaj Jehozabad, filo de
Ŝomer, liaj servantoj, frapis lin, kaj li mortis. Kaj oni
enterigis lin kun liaj patroj en la urbo de David. Kaj anstataŭ
li ekreĝis lia filo Amacja.

Ĉapitro 13

1 En la dudek-tria jaro de Joaŝ, filo de Aĥazja, reĝo de Judujo,
Jehoaĥaz, filo de Jehu, fariĝis reĝo super Izrael en Samario por
la daŭro de dek sep jaroj. 2 Li agadis malbone antaŭ la Eternulo,
kaj sekvadis la pekojn de Jerobeam, filo de Nebat, per kiuj li
pekigis Izraelon; li ne deturnis sin de ili. 3 Kaj ekflamis la
kolero de la Eternulo kontraŭ la Izraelidoj, kaj Li transdonis
ilin en la manon de Ĥazael, reĝo de Sirio, kaj en la manon de
Ben-Hadad, filo de Ĥazael, por la tuta tempo. 4 Sed Jehoaĥaz
ekpreĝis al la Eternulo, kaj la Eternulo aŭskultis lin, ĉar Li
vidis la suferadon de Izrael, kiel premis ilin la reĝo de Sirio.
(5 Kaj la Eternulo donis al la Izraelidoj savanton, kaj ili
eliris el sub la mano de la Sirianoj, kaj la Izraelidoj loĝis en
siaj tendoj kiel antaŭe. 6 Tamen ili ne deturnis sin de la pekoj
de la domo de Jerobeam, kiu pekigis Izraelon, sed ili sekvis
ilin; ankaŭ la sankta stango restis en Samario.) 7 Al Jehoaĥaz ne
restis pli ol kvindek rajdistoj kaj dek ĉaroj kaj dek mil
piedirantoj; ĉar la reĝo de Sirio pereigis ilin kaj faris ilin
kiel polvo piedpremata. 8 La cetera historio de Jehoaĥaz, kaj
ĉio, kion li faris, kaj lia forto estas priskribitaj en la libro
de kroniko de la reĝoj de Izrael. 9 Kaj Jehoaĥaz ekdormis kun
siaj patroj, kaj oni enterigis lin en Samario. Kaj anstataŭ li
ekreĝis lia filo Joaŝ.

10 En la tridek-sepa jaro de Joaŝ, reĝo de Judujo, Jehoaŝ, filo
de Jehoaĥaz, fariĝis reĝo super Izrael en Samario, por la daŭro
de dek ses jaroj. 11 Li agadis malbone antaŭ la Eternulo; li ne
deturnis sin de ĉiuj pekoj de Jerobeam, filo de Nebat, per kiuj
li pekigis Izraelon; ilin li sekvis. 12 La cetera historio de
Joaŝ, kaj ĉio, kion li faris, kaj lia forto, kaj kiel li militis
kontraŭ Amacja, reĝo de Judujo, estas priskribitaj en la libro de
kroniko de la reĝoj de Izrael. 13 Kaj Joaŝ ekdormis kun siaj
patroj, kaj Jerobeam eksidis sur lia trono. Kaj oni enterigis
Joaŝon en Samario kun la reĝoj de Izrael.

14 Eliŝa malsaniĝis per sia malsano, de kiu li estis mortonta.
Venis al li Joaŝ, reĝo de Izrael, kaj ploris super li, kaj diris:
Mia patro, mia patro, ĉaro de Izrael kaj liaj rajdistoj! 15 Kaj
Eliŝa diris al li: Prenu pafarkon kaj sagojn. Kaj li prenis al si
pafarkon kaj sagojn. 16 Kaj li diris al la reĝo de Izrael: Metu
vian manon sur la pafarkon. Kaj li metis sian manon. Kaj Eliŝa
metis siajn manojn sur la manojn de la reĝo, 17 kaj diris:
Malfermu la fenestron orienten. Li malfermis. Kaj Eliŝa diris:
Pafu. Li pafis. Kaj li diris: Sago de savo de la Eternulo kaj
sago de savo kontraŭ Sirio, kaj vi venkobatos la Sirianojn en
Afek, ĝis vi ilin tute pereigos. 18 Kaj li diris: Prenu la
sagojn. Li prenis. Kaj li diris al la reĝo de Izrael: Frapu sur
la teron. Li frapis tri fojojn kaj haltis. 19 Tiam ekkoleris
kontraŭ li la homo de Dio, kaj diris: Vi devis frapi kvin aŭ ses
fojojn, tiam vi venkobatus la Sirianojn ĝis plena pereo; sed nun
vi nur tri fojojn batos la Sirianojn.

20 Eliŝa mortis, kaj oni enterigis lin. Kaj militistaroj de Moab
venis en la landon en la komenco de la jaro. 21 Okazis, ke,
enterigante iun homon, oni ekvidis la militistaron, kaj oni ĵetis
la homon en la tombon de Eliŝa. Kiam tiu homo tien falis kaj
kuntuŝiĝis kun la ostoj de Eliŝa, li reviviĝis kaj stariĝis sur
siaj piedoj.

22 Ĥazael, reĝo de Sirio, premis la Izraelidojn dum la tuta vivo
de Jehoaĥaz. 23 Sed la Eternulo favorkoris ilin kaj kompatis ilin
kaj turnis Sin al ili pro Sia interligo kun Abraham, Isaak, kaj
Jakob, kaj Li ne volis ekstermi ilin kaj ankoraŭ ne forĵetis ilin
de antaŭ Sia vizaĝo. 24 Ĥazael, reĝo de Sirio, mortis, kaj
anstataŭ li ekreĝis lia filo Ben-Hadad. 25 Kaj Jehoaŝ, filo de
Jehoaĥaz, prenis returne el la mano de Ben-Hadad, filo de Ĥazael,
la urbojn, kiujn li milite prenis el la mano de lia patro
Jehoaĥaz. Tri fojojn Joaŝ venkobatis lin kaj reprenis la urbojn
de Izrael.

Ĉapitro 14

1 En la dua jaro de Joaŝ, filo de Joaĥaz, reĝo de Izrael, Amacja,
filo de Joaŝ, reĝo de Judujo, fariĝis reĝo. 2 Li havis la aĝon de
dudek kvin jaroj, kiam li fariĝis reĝo, kaj dudek naŭ jarojn li
reĝis en Jerusalem. La nomo de lia patrino estis Jehoadan, el
Jerusalem. 3 Li agadis bone antaŭ la Eternulo, tamen ne kiel lia
patro David. Li agadis tiel, kiel agadis lia patro Joaŝ. 4 La
altaĵoj ne estis senfunkciigitaj; la popolo ĉiam ankoraŭ oferadis
kaj incensadis sur la altaĵoj. 5 Kiam la reĝeco fortiĝis en lia
mano, li mortigis siajn servantojn, kiuj mortigis la reĝon, lian
patron. 6 Sed la infanojn de la mortigintoj li ne mortigis, kiel
estas skribite en la libro de instruo de Moseo, kion ordonis la
Eternulo, nome: Oni ne mortigu patrojn pro la infanoj, kaj oni ne
mortigu infanojn pro la patroj, sed ĉiu povas esti mortigata nur
pro sia peko. 7 Li venkobatis la Edomidojn en la Valo de Salo,
dek milojn, kaj prenis per milito Selan kaj donis al ĝi la nomon
Jokteel ĝis la nuna tago.

8 En tiu tempo Amacja sendis senditojn al Jehoaŝ, filo de
Jehoaĥaz, filo de Jehu, reĝo de Izrael, por diri: Venu, ni
komparu niajn fortojn. 9 Tiam Jehoaŝ, reĝo de Izrael, sendis al
Amacja, reĝo de Judujo, por diri: La prunelo sur Lebanon sendis
al la cedro sur Lebanon, por diri: Donu vian filinon al mia filo
kiel edzinon. Sed preteriris sovaĝa besto de Lebanon kaj
dispremis per la piedoj la prunelon. 10 Vi venkobatis la
Edomidojn, kaj via koro fieriĝis. Tenu vian gloron kaj sidu
hejme. Kial vi volas entrepreni aferon malfeliĉan, ke vi falu kaj
kun vi ankaŭ Judujo? 11 Sed Amacja ne obeis. Kaj eliris Jehoaŝ,
reĝo de Izrael, kaj ili komparis siajn fortojn, li kaj Amacja,
reĝo de Judujo, en Bet-Ŝemeŝ, kiu estas en Judujo. 12 Kaj la
Judoj estis venkobatitaj de la Izraelidoj, kaj ili diskuris ĉiu
al sia tendo. 13 Kaj Amacjan, reĝon de Judujo, filon de Jehoaŝ,
filo de Aĥazja, kaptis Jehoaŝ, reĝo de Izrael, en Bet-Ŝemeŝ; kaj
li venis Jerusalemon, kaj detruis la muregon de Jerusalem, de la
Pordego de Efraim ĝis la Pordego Angula, sur la spaco de kvarcent
ulnoj. 14 Kaj li prenis la tutan oron kaj arĝenton, kaj ĉiujn
vazojn, kiuj troviĝis en la domo de la Eternulo kaj en la
trezorejoj de la reĝa domo, kaj ankaŭ garantiulojn, kaj li reiris
en Samarion. 15 La cetera historio de Jehoaŝ, kion li faris, kaj
lia forto, kaj kiel li militis kontraŭ Amacja, reĝo de Judujo,
ĉio estas priskribita en la libro de kroniko de la reĝoj de
Izrael. 16 Kaj Jehoaŝ ekdormis kun siaj patroj, kaj oni enterigis
lin en Samario kun la reĝoj de Izrael. Kaj anstataŭ li ekreĝis
lia filo Jerobeam.

17 Kaj Amacja, filo de Joaŝ, reĝo de Judujo, vivis post la morto
de Jehoaŝ, filo de Jehoaĥaz, reĝo de Izrael, ankoraŭ dek kvin
jarojn. 18 La cetera historio de Amacja estas priskribita en la
libro de kroniko de la reĝoj de Judujo. 19 Oni faris kontraŭ li
konspiron en Jerusalem, kaj li forkuris en Laĥiŝon. Sed oni
sendis post li en Laĥiŝon, kaj tie oni lin mortigis. 20 Kaj oni
venigis lin sur ĉevaloj, kaj oni enterigis lin kun liaj patroj en
la urbo de David. 21 Kaj la tuta Juda popolo prenis Azarjan, kiu
havis la aĝon de dek ses jaroj, kaj faris lin reĝo anstataŭ lia
patro Amacja. 22 Li prikonstruis Elaton kaj revenigis ĝin al
Judujo, post kiam la reĝo ekdormis kun siaj patroj.

23 En la dek-kvina jaro de Amacja, filo de Joaŝ, reĝo de Judujo,
ekreĝis Jerobeam, filo de Joaŝ, reĝo de Izrael, en Samario, kaj
li reĝis kvardek unu jarojn. 24 Li faradis malbonon antaŭ la
okuloj de la Eternulo, ne deturnis sin de ĉiuj pekoj de Jerobeam,
filo de Nebat, per kiuj li pekigis Izraelon. 25 Li restarigis la
limojn de Izrael de Ĥamat ĝis la maro de la dezerto, konforme al
la vorto de la Eternulo, Dio de Izrael, kiun Li diris per Sia
servanto Jona, filo de Amitaj, la profeto el Gat-Ĥefer. 26 Ĉar la
Eternulo vidis, ke la suferado de Izrael estas tre mizera; restis
nek sklavo nek liberulo, kaj estis neniu helpanto por Izrael. 27
La Eternulo ne decidis ekstermi la nomon de Izrael el sub la
ĉielo, kaj Li savis ilin per Jerobeam, filo de Joaŝ. 28 La cetera
historio de Jerobeam, kaj ĉio, kion li faris, kaj lia forto, kaj
kiel li militis, kaj kiel li revenigis al Izrael Damaskon kaj
Ĥamaton de Judujo, ĉio estas priskribita en la libro de kroniko
de la reĝoj de Izrael. 29 Kaj Jerobeam ekdormis kun siaj patroj,
kun la reĝoj de Izrael. Kaj anstataŭ li ekreĝis lia filo Zeĥarja.

Ĉapitro 15

1 En la dudek-sepa jaro de Jerobeam, reĝo de Izrael, ekreĝis
Azarja, filo de Amacja, reĝo de Judujo. 2 Li havis la aĝon de dek
ses jaroj, kiam li fariĝis reĝo, kaj kvindek du jarojn li reĝis
en Jerusalem. La nomo de lia patrino estis Jeĥolja, el Jerusalem.
3 Li agadis bone antaŭ la Eternulo, tiel same, kiel agadis lia
patro Amacja. 4 Nur la altaĵoj ne estis senfunkciigitaj; la
popolo ĉiam ankoraŭ oferadis kaj incensadis sur la altaĵoj. 5 La
Eternulo frapis la reĝon, kaj li fariĝis lepra ĝis la tago de sia
morto, kaj li loĝis en izolita domo. Kaj Jotam, filo de la reĝo,
estis ĉefo de la domo kaj regis la popolon de la lando. 6 La
cetera historio de Azarja, kaj ĉio, kion li faris, estas
priskribitaj en la libro de kroniko de la reĝoj de Judujo. 7 Kaj
Azarja ekdormis kun siaj patroj, kaj oni enterigis lin kun liaj
patroj en la urbo de David. Kaj anstataŭ li ekreĝis lia filo
Jotam.

8 En la tridek-oka jaro de Azarja, reĝo de Judujo, Zeĥarja, filo
de Jerobeam, fariĝis reĝo super Izrael en Samario, kaj li reĝis
ses monatojn. 9 Li faradis malbonon antaŭ la okuloj de la
Eternulo, kiel faradis liaj patroj; li ne deturnis sin de la
pekoj de Jerobeam, filo de Nebat, per kiuj li pekigis Izraelon.
10 Kontraŭ li faris konspiron Ŝalum, filo de Jabeŝ, kaj frapis
lin antaŭ la popolo kaj mortigis lin kaj ekreĝis anstataŭ li. 11
La cetera historio de Zeĥarja estas priskribita en la libro de
kroniko de la reĝoj de Izrael. 12 Tio estas la vorto de la
Eternulo, kiun Li diris al Jehu, nome: Viaj filoj sidos sur la
trono de Izrael ĝis la kvara generacio. Tiel fariĝis.

13 Ŝalum, filo de Jabeŝ, fariĝis reĝo en la tridek-naŭa jaro de
Uzija, reĝo de Judujo. Kaj li reĝis unu monaton en Samario. 14
Kaj iris Menaĥem, filo de Gadi, el Tirca, kaj venis en Samarion
kaj frapis Ŝalumon, filon de Jabeŝ, en Samario, kaj mortigis lin
kaj ekreĝis anstataŭ li. 15 La cetera historio de Ŝalum, kaj lia
konspiro, kiun li faris, estas priskribitaj en la libro de
kroniko de la reĝoj de Izrael. 16 Tiam Menaĥem frapis Tifsaĥon,
kaj ĉion, kio estis en ĝi, kaj ĝian regionon, komencante de
Tirca, pro tio, ke ĝi ne malfermis al li la pordegon. Kaj li
mortigis ĉiujn ĝiajn gravedulinojn, disfendinte ilin.

17 En la tridek-naŭa jaro de Azarja, reĝo de Judujo, Menaĥem,
filo de Gadi, fariĝis reĝo super Izrael, kaj li reĝis dek jarojn
en Samario. 18 Li faradis malbonon antaŭ la okuloj de la
Eternulo; dum sia tuta vivo li ne deturnis sin de ĉiuj pekoj de
Jerobeam, filo de Nebat, per kiuj li pekigis Izraelon. 19 Pul,
reĝo de Asirio, venis en la landon. Kaj Menaĥem donis al Pul mil
kikarojn da arĝento, por ke li helpu lin, por fortikigi la
reĝecon en lia mano. 20 Kaj Menaĥem impostigis la arĝenton sur
Izrael, sur ĉiuj riĉuloj, sur ĉiu po kvindek sikloj da arĝento,
por doni al la reĝo de Asirio. Kaj la reĝo de Asirio iris returne
kaj ne restis tie en la lando. 21 La cetera historio de Menaĥem,
kaj ĉio, kion li faris, estas priskribitaj en la libro de kroniko
de la reĝoj de Izrael. 22 Menaĥem ekdormis kun siaj patroj; kaj
anstataŭ li ekreĝis lia filo Pekaĥja.

23 En la kvindeka jaro de Azarja, reĝo de Judujo, Pekaĥja, filo
de Menaĥem, fariĝis reĝo super Izrael en Samario, kaj li reĝis du
jarojn. 24 Li faradis malbonon antaŭ la okuloj de la Eternulo; li
ne deturnis sin de la pekoj de Jerobeam, filo de Nebat, per kiuj
li pekigis Izraelon. 25 Kaj faris kontraŭ li konspiron Pekaĥ,
filo de Remalja, lia altrangulo, kaj frapis lin en Samario, en la
salono de la reĝa domo, kune kun Argob kaj Arje, kaj kun li estis
kvindek viroj el la Gileadanoj. Kaj li mortigis lin kaj ekreĝis
anstataŭ li. 26 La cetera historio de Pekaĥja, kaj ĉio, kion li
faris, estas priskribitaj en la libro de kroniko de la reĝoj de
Izrael.

27 En la kvindek-dua jaro de Azarja, reĝo de Judujo, Pekaĥ, filo
de Remalja, fariĝis reĝo super Izrael en Samario, kaj li reĝis
dudek jarojn. 28 Li faradis malbonon antaŭ la okuloj de la
Eternulo; li ne deturnis sin de la pekoj de Jerobeam, filo de
Nebat, per kiuj li pekigis Izraelon. 29 En la tempo de Pekaĥ,
reĝo de Izrael, venis Tiglat-Pileser, reĝo de Asirio, kaj prenis
Ijonon, Abel-Bet-Maaĥan, Janoaĥon, Kedeŝon, Ĥacoron, Gileadon,
Galileon, la tutan landon de Naftali; kaj forkondukis ilin en
Asirion. 30 Hoŝea, filo de Ela, faris konspiron kontraŭ Pekaĥ,
filo de Remalja, kaj frapis lin kaj mortigis lin, kaj ekreĝis
anstataŭ li en la dudeka jaro de Jotam, filo de Uzija. 31 La
cetera historio de Pekaĥ, kaj ĉio, kion li faris, estas
priskribitaj en la libro de kroniko de la reĝoj de Izrael.

32 En la dua jaro de Pekaĥ, filo de Remalja, reĝo de Izrael,
ekreĝis Jotam, filo de Uzija, reĝo de Judujo. 33 Li havis la aĝon
de dudek kvin jaroj, kiam li fariĝis reĝo, kaj dek ses jarojn li
reĝis en Jerusalem. La nomo de lia patrino estis Jeruŝa, filino
de Cadok. 34 Li agadis bone antaŭ la Eternulo; li agadis tiel
same, kiel agadis lia patro Uzija. 35 Sed la altaĵoj ne estis
senfunkciigitaj; la popolo ĉiam ankoraŭ oferadis kaj incensadis
sur la altaĵoj. Li konstruis la supran pordegon ĉe la domo de la
Eternulo. 36 La cetera historio de Jotam, kaj ĉio, kion li faris,
estas priskribitaj en la libro de kroniko de la reĝoj de Judujo.
37 En tiu tempo la Eternulo komencis sendadi sur Judujon Recinon,
reĝon de Sirio, kaj Pekaĥon, filon de Remalja. 38 Kaj Jotam
ekdormis kun siaj patroj, kaj oni enterigis lin kun liaj patroj
en la urbo de lia patro David. Kaj anstataŭ li ekreĝis lia filo
Aĥaz.

Ĉapitro 16

1 En la dek-sepa jaro de Pekaĥ, filo de Remalja, ekreĝis Aĥaz,
filo de Jotam, reĝo de Judujo. 2 La aĝon de dudek jaroj havis
Aĥaz, kiam li fariĝis reĝo, kaj dek ses jarojn li reĝis en
Jerusalem; kaj li ne agadis bone antaŭ la Eternulo, lia Dio, kiel
lia patro David. 3 Li iradis laŭ la vojo de la reĝoj de Izrael,
kaj eĉ sian filon li trairigis tra fajro, simile al la
abomenindaĵoj de la nacioj, kiujn la Eternulo forpelis de antaŭ
la Izraelidoj. 4 Li oferadis kaj incensadis sur la altaĵoj kaj
sur la montetoj kaj sub ĉiu verda arbo. 5 Tiam Recin, reĝo de
Sirio, kaj Pekaĥ, filo de Remalja, reĝo de Izrael, iris milite
kontraŭ Jerusalemon; ili sieĝis Aĥazon, sed ne povis venkopreni.
6 En tiu tempo Recin, reĝo de Sirio, revenigis Elaton al Sirio
kaj elpelis la Judojn el Elat; la Sirianoj eniris Elaton kaj
ekloĝis tie ĝis la nuna tago. 7 Aĥaz sendis senditojn al Tiglat-
Pileser, reĝo de Asirio, por diri: Mi estas via servanto kaj via
filo; venu, kaj savu min kontraŭ la mano de la reĝo de Sirio kaj
kontraŭ la mano de la reĝo de Izrael, kiuj leviĝis kontraŭ mi. 8
Kaj Aĥaz prenis la arĝenton kaj oron, kiuj troviĝis en la domo de
la Eternulo kaj en la trezorejoj de la reĝa domo, kaj sendis tion
donace al la reĝo de Asirio. 9 Kaj la reĝo de Asirio obeis lin,
kaj la reĝo de Asirio iris kontraŭ Damaskon kaj prenis ĝin kaj
transkondukis ĝiajn loĝantojn en Kiron, kaj Recinon li mortigis.
10 La reĝo Aĥaz iris Damaskon renkonte al Tiglat-Pileser, reĝo de
Asirio, kaj li vidis la altaron, kiu estis en Damasko; kaj la
reĝo Aĥaz sendis al la pastro Urija la bildon de la altaro kaj la
desegnon de ĝia tuta konstruo. 11 Kaj la pastro Urija konstruis
altaron. Konforme al ĉio, kion la reĝo Aĥaz sendis el Damasko, la
pastro Urija aranĝis, antaŭ ol la reĝo Aĥaz venis el Damasko. 12
Kiam la reĝo venis el Damasko, la reĝo ekvidis la altaron, kaj la
reĝo aliris al la altaro kaj faris sur ĝi oferon 13 kaj bruligis
sian bruloferon kaj sian farunoferon kaj verŝis sian verŝoferon
kaj aspergis la altaron per la sango de sia pacofero. 14 Kaj la
kupran altaron, kiu staris antaŭ la Eternulo, li forŝovis de la
antaŭa flanko de la domo, de la loko inter la altaro kaj la domo
de la Eternulo, kaj starigis ĝin flanke de la altaro norde. 15
Kaj la reĝo Aĥaz ordonis al la pastro Urija, dirante: Sur la
granda altaro bruligu la matenan bruloferon, la vesperan
farunoferon, la bruloferon de la reĝo kaj lian farunoferon, la
bruloferon de la tuta popolo, ilian farunoferon kaj ilian
verŝoferon, kaj per la tuta sango de brulofero kaj per la tuta
sango de buĉofero aspergu ĝin; sed la kupra altaro restu, ĝis mi
pripensos pri ĝi. 16 Kaj la pastro Urija faris ĉion konforme al
tio, kiel ordonis la reĝo Aĥaz. 17 La reĝo Aĥaz derompis la
muretojn de la bazaĵoj kaj deprenis de ili la lavujon, kaj la
maron li deprenis de la kupraj bovoj, kiuj estis sub ĝi, kaj
metis ĝin sur ŝtonan plankon. 18 Kaj la kovritan sabatan halon,
kiun oni konstruis ĉe la domo, kaj la eksteran enirejon de la
reĝo li turnis al la domo de la Eternulo, pro la reĝo de Asirio.
19 La cetera historio de Aĥaz, kion li faris, estas priskribita
en la libro de kroniko de la reĝoj de Judujo. 20 Kaj Aĥaz
ekdormis kun siaj patroj, kaj oni enterigis lin kun liaj patroj
en la urbo de David. Kaj anstataŭ li ekreĝis lia filo Ĥizkija.

Ĉapitro 17

1 En la dek-dua jaro de Aĥaz, reĝo de Judujo, Hoŝea, filo de Ela,
fariĝis reĝo en Samario super Izrael, kaj li reĝis naŭ jarojn. 2
Li faradis malbonon antaŭ la Eternulo, sed ne tiel, kiel la reĝoj
de Izrael, kiuj estis antaŭ li. 3 Kontraŭ lin iris Ŝalmaneser,
reĝo de Asirio, kaj Hoŝea fariĝis lia servanto kaj donadis al li
tributon. 4 Kiam la reĝo de Asirio rimarkis ĉe Hoŝea perfidon,
ĉar li sendis senditojn al So, reĝo de Egiptujo, kaj ne liveris
tributon al la reĝo de Asirio, kiel ĉiujare, tiam la reĝo de
Asirio kaptis lin kaj metis lin en malliberejon. 5 Kaj la reĝo de
Asirio iris kontraŭ la tutan landon, venis al Samario, kaj sieĝis
ĝin dum tri jaroj. 6 En la naŭa jaro de Hoŝea la reĝo de Asirio
venkoprenis Samarion, kaj transkondukis la Izraelidojn en
Asirion, kaj loĝigis ilin en Ĥalaĥ, kaj en Ĥabor, ĉe la rivero
Gozan, kaj en la urboj de la Medoj. 7 Ĉar la Izraelidoj pekis
kontraŭ la Eternulo, ilia Dio, kiu elkondukis ilin el la lando
Egipta, el sub la mano de Faraono, reĝo de Egiptujo, kaj ili
adoradis aliajn diojn, 8 kaj agadis laŭ la leĝoj de la nacioj,
kiujn la Eternulo forpelis antaŭ la Izraelidoj, kaj laŭ tio, kiel
agadis la reĝoj de Izrael; 9 kaj la Izraelidoj blasfemadis per
malkonvenaj vortoj kontraŭ la Eternulo, ilia Dio, kaj aranĝis al
si altaĵojn en ĉiuj siaj urboj, komencante de la gardostara turo
ĝis la fortikigita urbo; 10 kaj ili starigis al si statuojn kaj
sanktajn stangojn sur ĉiu alta monteto kaj sub ĉiu verda arbo; 11
kaj ili incensadis tie sur ĉiuj altaĵoj, kiel la nacioj, kiujn la
Eternulo forpelis antaŭ ili, kaj faradis malbonaĵojn, por inciti
la Eternulon; 12 kaj ili servadis al la idoloj, pri kiuj la
Eternulo diris al ili: Ne faru tion. 13 Kaj la Eternulo avertis
la Izraelidojn kaj la Judojn per ĉiuj Siaj profetoj kaj
viziistoj, dirante: Returnu vin de viaj malbonaj vojoj, kaj
plenumu Miajn ordonojn kaj leĝojn, laŭ la tuta instruo, kiun Mi
donis al viaj patroj kaj kiun Mi sendis al vi per Miaj servantoj,
la profetoj. 14 Sed ili ne aŭskultis, kaj ili malmoligis sian
nukon simile al la nuko de iliaj patroj, kiuj ne fidis la
Eternulon, sian Dion; 15 kaj ili malestimis Liajn leĝojn, kaj
Lian interligon, kiun Li faris kun iliaj patroj, kaj Liajn
avertojn, per kiuj Li avertis ilin, kaj ili sekvis vantaĵon kaj
vantiĝis, kaj sekvis la naciojn, kiuj estis ĉirkaŭ ili kaj pri
kiuj la Eternulo ordonis al ili, ke ili ne imitu ilin; 16 kaj ili
forlasis ĉiujn ordonojn de la Eternulo, ilia Dio, kaj faris al si
fandaĵon de du bovidoj kaj faris sanktan stangon kaj adorkliniĝis
antaŭ la tuta armeo de la ĉielo kaj servis al Baal; 17 kaj ili
trairigadis siajn filojn kaj siajn filinojn tra fajro kaj
sorĉadis kaj aŭguradis kaj fordonis sin al farado de malbono
antaŭ la okuloj de la Eternulo, por inciti Lin. 18 Tial la
Eternulo forte ekkoleris kontraŭ la Izraelidoj, kaj forpuŝis ilin
de antaŭ Sia vizaĝo. Restis nur sole la tribo de Jehuda. 19 Sed
ankaŭ la Judoj ne obeis la ordonojn de la Eternulo, sia Dio, kaj
ili sekvis la morojn de la Izraelidoj, kiujn tiuj starigis. 20
Kaj abomenis la Eternulo la tutan idaron de Izrael kaj humiligis
ilin kaj transdonis ilin en la manon de rabantoj, ĝis Li tute
forĵetis ilin de antaŭ Si. 21 Ĉar la Izraelidoj defalis de la
domo de David, kaj prenis al si kiel reĝon Jerobeamon, filon de
Nebat; kaj Jerobeam deturnis Izraelon de la Eternulo kaj entiris
ilin en grandan pekon. 22 Kaj la Izraelidoj iradis en ĉiuj pekoj
de Jerobeam, kiujn li faris, ne deturnante sin de ili, 23 ĝis la
Eternulo forpuŝis Izraelon de antaŭ Sia vizaĝo, kiel Li diris per
ĉiuj Siaj servantoj, la profetoj; kaj Izrael estas elpelita el
sia lando en Asirion ĝis la nuna tago.

24 Kaj la reĝo de Asirio transkondukis homojn el Babel, Kut, Ava,
Ĥamat, kaj Sefarvaim, kaj ekloĝigis ilin en la urboj de Samario
anstataŭ la Izraelidoj. Kaj ili ekposedis Samarion kaj ekloĝis en
ĝiaj urboj. 25 Sed ĉar en la komenco de sia loĝado tie ili ne
timis la Eternulon, la Eternulo sendis kontraŭ ilin leonojn, kiuj
faris inter ili mortigadon. 26 Oni raportis al la reĝo de Asirio,
dirante: La popoloj, kiujn vi transkondukis kaj loĝigis en la
urboj de Samario, ne konas la leĝojn de la Dio de la lando, kaj
tial Li sendis kontraŭ ilin leonojn, kiuj nun mortigas ilin, ĉar
ili ne konas la leĝojn de la Dio de la lando. 27 Tiam la reĝo de
Asirio ordonis, dirante: Venigu tien unu el la pastroj, kiujn vi
elkondukis el tie; oni iru kaj loĝu tie, kaj li instruu al ili la
leĝojn de la Dio de la lando. 28 Kaj venis unu el la pastroj,
kiuj estis forkondukitaj el Samario, kaj li ekloĝis en Bet-El,
kaj instruis ilin, kiel ili devas timi la Eternulon. 29 Tamen ĉiu
popolo faris ankaŭ siajn diojn, kaj starigis ilin en la domoj de
la altaĵoj, kiujn konstruis la Samarianoj, ĉiu popolo en siaj
urboj, en kiuj ili loĝis. 30 La Babelanoj faris Sukot-Benoton, la
Kutanoj faris Nergalon, la Ĥamatanoj faris Aŝiman; 31 la Avaanoj
faris Nibĥazon kaj Tartakon; kaj la Sefarvaimanoj bruligadis
siajn infanojn per fajro al Adrameleĥ kaj Anameleĥ, la dioj de
Sefarvaim. 32 Ili timis ankaŭ la Eternulon, kaj starigis al si el
sia mezo pastrojn por la altaĵoj, kaj tiuj servadis por ili en la
domoj de la altaĵoj. 33 La Eternulon ili timis, kaj al siaj dioj
ili servis, laŭ la moro de tiuj popoloj, el kiuj oni
transkondukis ilin. 34 Ĝis la nuna tempo ili agas laŭ la moroj
antikvaj: ili ne timas la Eternulon, kaj ne agas laŭ siaj leĝoj
kaj siaj moroj, nek laŭ la instruo kaj ordono, kiujn la Eternulo
donis al la filoj de Jakob, al kiu Li donis la nomon Izrael, 35
kun kiuj la Eternulo faris interligon kaj ordonis al ili,
dirante: Ne timu aliajn diojn, ne adorkliniĝu antaŭ ili, ne servu
al ili, kaj ne faru al ili oferojn; 36 sed nur la Eternulon, kiu
elkondukis vin el la lando Egipta per granda forto kaj etendita
brako, Lin timu, antaŭ Li adorkliniĝu, kaj al Li faru oferojn; 37
kaj la leĝojn kaj la decidojn kaj la instruon kaj la ordonojn,
kiujn Li skribis por vi, observu, ke vi plenumu ilin ĉiam, kaj ne
timu aliajn diojn; 38 kaj la interligon, kiun Mi faris kun vi, ne
forgesu, kaj ne timu aliajn diojn; 39 sed nur la Eternulon, vian
Dion, timu, kaj Li savos vin el la mano de ĉiuj viaj malamikoj.
40 Tamen ili ne obeis, sed agis laŭ siaj moroj antaŭaj. 41 Tiuj
popoloj timis la Eternulon, sed ankaŭ al siaj idoloj ili servis,
ankaŭ iliaj infanoj kaj la infanoj de iliaj infanoj; kiel agis
iliaj patroj, tiel ili agas ĝis la nuna tago.

Ĉapitro 18

1 En la tria jaro de Hoŝea, filo de Ela, reĝo de Izrael, ekreĝis
Ĥizkija, filo de Aĥaz, reĝo de Judujo. 2 Li havis la aĝon de
dudek kvin jaroj, kiam li fariĝis reĝo, kaj dudek naŭ jarojn li
reĝis en Jerusalem. La nomo de lia patrino estis Abi, filino de
Zeĥarja. 3 Li agadis bone antaŭ la Eternulo, tiel same, kiel
agadis lia patro David. 4 Li forigis la altaĵojn, rompis la
statuojn, dehakis la sanktajn stangojn, kaj disbatis la kupran
serpenton, kiun faris Moseo; ĉar ĝis tiu tempo la Izraelidoj
incensadis al ĝi, kaj oni nomis ĝin Neĥuŝtan. 5 La Eternulon,
Dion de Izrael, li fidis; kaj simila al li ne ekzistis inter ĉiuj
reĝoj de Judujo post li, nek inter tiuj, kiuj estis antaŭ li. 6
Li forte tenis sin al la Eternulo, ne deturnis sin de Li, kaj li
observadis Liajn ordonojn, kiujn la Eternulo donis al Moseo. 7
Kaj la Eternulo estis kun li; ĉie, kien li iris, li agis
prudente. Li defalis de la reĝo de Asirio kaj ĉesis servi al li.
8 Li venkobatis la Filiŝtojn ĝis Gaza kaj ĝia regiono, de la
gardostara turo ĝis la fortikigita urbo.

9 En la kvara jaro de la reĝo Ĥizkija, tio estas en la sepa jaro
de Hoŝea, filo de Ela, reĝo de Izrael, iris Ŝalmaneser, reĝo de
Asirio, kontraŭ Samarion kaj eksieĝis ĝin. 10 Kaj li venkoprenis
ĝin post tri jaroj; en la sesa jaro de Ĥizkija, tio estas en la
naŭa jaro de Hoŝea, reĝo de Izrael, Samario estis prenita. 11 Kaj
la reĝo de Asirio transkondukis la Izraelidojn en Asirion, kaj
loĝigis ilin en Ĥalaĥ, kaj en Ĥabor, ĉe la rivero Gozan, kaj en
la urboj de la Medoj; 12 pro tio, ke ili ne obeis la voĉon de la
Eternulo, sia Dio, kaj malobeis Lian interligon, ĉion, kion
ordonis Moseo, servanto de la Eternulo, ili ne obeis kaj ne
plenumis.

13 En la dek-kvara jaro de la reĝo Ĥizkija eliris Sanĥerib, reĝo
de Asirio, kontraŭ ĉiujn fortikigitajn urbojn de Judujo, kaj
venkoprenis ilin. 14 Tiam Ĥizkija, reĝo de Judujo, sendis al la
reĝo de Asirio en Laĥiŝon, por diri: Mi pekis; returnu vin de mi;
kion vi metos sur min, tion mi plenumos. Kaj la reĝo de Asirio
metis sur Ĥizkijan, reĝon de Judujo, tributon de tricent kikaroj
da arĝento kaj tridek kikaroj da oro. 15 Kaj Ĥizkija fordonis la
tutan arĝenton, kiu troviĝis en la domo de la Eternulo kaj en la
trezorejoj de la reĝa domo. 16 En tiu tempo Ĥizkija dehakis la
pordojn de la templo de la Eternulo, kaj la kolonojn, kiujn
Ĥizkija, reĝo de Judujo, estis teginta, kaj donis ilin al la reĝo
de Asirio. 17 La reĝo de Asirio sendis Tartanon kaj Rab-Sarison
kaj Rabŝaken el Laĥiŝ al la reĝo Ĥizkija kun granda militistaro
al Jerusalem. Ili iris kaj venis en Jerusalemon. Kiam ili venis,
ili stariĝis ĉe la akvotubo de la supra lageto, kiu estas ĉe la
vojo de la kampo de fulistoj. 18 Ili vokis la reĝon. Kaj eliris
al ili Eljakim, filo de Ĥilkija, la palacestro, kaj Ŝebna, la
skribisto, kaj Joaĥ, filo de Asaf, la kronikisto. 19 Kaj Rabŝake
diris al ili: Diru al Ĥizkija: Tiele diras la granda reĝo, la
reĝo de Asirio: Kio estas la fido, kiun vi fidas? 20 Vi diris nur
buŝan babiladon; por milito oni bezonas konsilon kaj forton. Nun
kiun vi fidas, ke vi ribelis kontraŭ mi? 21 Jen vi fidas la
apogon de Egiptujo, tiu kano rompita, kiu, se iu sin apogas sur
ĝi, eniras en lian manon kaj trapikas ĝin. Tia estas Faraono,
reĝo de Egiptujo, por ĉiuj, kiuj fidas lin. 22 Eble vi diros al
mi: La Eternulon, nian Dion, ni fidas? sed Li estas ja Tiu, kies
altaĵojn kaj altarojn Ĥizkija forigis, dirante al Judujo kaj
Jerusalem: Antaŭ ĉi tiu altaro adorkliniĝu en Jerusalem. 23 Nun
provu konkuri kun mia sinjoro, la reĝo de Asirio; mi donos al vi
du mil ĉevalojn--ĉu vi povas trovi rajdantojn por ili? 24 Kiel vi
povas forigi estron, unu el la plej malgrandaj servantoj de mia
sinjoro, kaj fidi Egiptujon pro la ĉaroj kaj rajdistoj? 25
Cetere, ĉu sen la volo de la Eternulo mi iris kontraŭ ĉi tiun
lokon, por ruinigi ĝin? La Eternulo diris al mi: Iru kontraŭ ĉi
tiun landon kaj ruinigu ĝin. 26 Tiam Eljakim, filo de Ĥilkija,
kaj Ŝebna kaj Joaĥ diris al Rabŝake: Volu paroli al viaj sklavoj
en la lingvo Siria, ĉar ni komprenas; sed ne parolu kun ni Jude
antaŭ la oreloj de la popolo, kiu estas sur la murego. 27 Sed
Rabŝake diris al ili: Ĉu al via sinjoro kaj al vi sendis min mia
sinjoro, por diri tiujn vortojn? ĉu ne al la homoj, kiuj sidas
sur la murego, por manĝi sian ekskrementon kaj trinki sian urinon
kune kun vi? 28 Kaj Rabŝake stariĝis, kaj ekkriis per laŭta voĉo
Jude, kaj li ekparolis, dirante: Aŭskultu la vortojn de la granda
reĝo, la reĝo de Asirio. 29 Tiele diras la reĝo: Ĥizkija ne
forlogu vin, ĉar li ne povos savi vin el lia mano. 30 Kaj Ĥizkija
ne fidigu vin per la Eternulo, dirante: La Eternulo certe nin
savos, kaj ĉi tiu urbo ne estos transdonita en la manojn de la
reĝo de Asirio. 31 Ne aŭskultu Ĥizkijan; ĉar tiele diras la reĝo
de Asirio: Faru kun mi pacon kaj eliru al mi, kaj manĝu ĉiu el
sia vinberĝardeno kaj ĉiu de sia figarbo kaj trinku ĉiu la akvon
el sia puto, 32 ĝis mi venos kaj prenos vin en landon similan al
via lando, en landon de greno kaj mosto, en landon de pano kaj
vinberĝardenoj, en landon de olivoj kaj de mielo, kaj vi vivos
kaj ne mortos. Kaj ne aŭskultu Ĥizkijan, kiam li forlogas vin per
la vortoj: La Eternulo nin savos. 33 Ĉu la dioj de la nacioj
savis ĉiu sian landon el la manoj de la reĝo de Asirio? 34 Kie
estas la dioj de Ĥamat kaj de Arpad? kie estas la dioj de
Sefarvaim, de Hena kaj Iva? ĉu ili savis Samarion el miaj manoj?
35 Kiu el ĉiuj dioj de tiuj landoj savis sian landon el miaj
manoj, ke la Eternulo savu Jerusalemon el miaj manoj? 36 Kaj la
popolo silentis kaj nenion respondis al li; ĉar estis ordono de
la reĝo: Ne respondu al li. 37 Kaj Eljakim, filo de Ĥilkija, la
palacestro, kaj Ŝebna, la skribisto, kaj Joaĥ, filo de Asaf, la
kronikisto, venis al Ĥizkija en disŝiritaj vestoj, kaj raportis
al li la vortojn de Rabŝake.

Ĉapitro 19

1 Kiam la reĝo Ĥizkija tion aŭdis, li disŝiris siajn vestojn kaj
ĉirkaŭkovris sin per sako, kaj iris en la domon de la Eternulo. 2
Kaj li sendis Eljakimon, la palacestron, kaj Ŝebnan, la
skribiston, kaj la plejaĝulojn el la pastroj, ĉirkaŭkovritajn per
sakoj, al la profeto Jesaja, filo de Amoc. 3 Kaj ili diris al li:
Tiele diras Ĥizkija: Ĉi tiu tago estas tago de malfeliĉo, de
puno, kaj de malhonoro; ĉar infanoj atingis la aperturon de la
utero, sed forestas forto por naski. 4 Eble aŭdos la Eternulo,
via Dio, ĉiujn vortojn de Rabŝake, kiun sendis la reĝo de Asirio,
lia sinjoro, por blasfemi la vivantan Dion, kaj punos pro la
vortoj, kiujn aŭdis la Eternulo, via Dio. Levu do preĝon por la
restintoj, kiuj ankoraŭ ekzistas. 5 Kaj la servantoj de la reĝo
Ĥizkija venis al Jesaja. 6 Kaj Jesaja diris al ili: Tiele parolu
al via sinjoro: Tiele diras la Eternulo: Ne timu la vortojn,
kiujn vi aŭdis kaj per kiuj blasfemis Min la servantoj de la reĝo
de Asirio. 7 Jen Mi metos en lin spiriton, ke, aŭdinte sciigon,
li reiros en sian landon, kaj Mi faligos lin per glavo en lia
lando.

8 Kaj Rabŝake revenis, kaj trovis la reĝon de Asirio militanta
kontraŭ Libna; ĉar li aŭdis, ke li foriris de Laĥiŝ. 9 Kaj venis
sciigo pri Tirhaka, reĝo de Etiopujo, nome: Li eliris, por militi
kontraŭ vi. Tiam li denove sendis senditojn al Ĥizkija kun la
sekvanta komisio: 10 Tiele diru al Ĥizkija, reĝo de Judujo: Ne
forlogu vin via Dio, kiun vi fidas, dirante: Jerusalem ne estos
transdonita en la manojn de la reĝo de Asirio. 11 Vi aŭdis ja,
kion faris la reĝoj de Asirio al ĉiuj landoj, ruinigante ilin; ĉu
vi do saviĝos? 12 Ĉu ilin savis la dioj de la nacioj, kiujn
ekstermis miaj patroj, la naciojn de Gozan kaj Ĥaran kaj Recef
kaj la filojn de Eden en Telasar? 13 Kie estas la reĝo de Ĥamat
kaj la reĝo de Arpad kaj la reĝo de la urbo Sefarvaim, de Hena
kaj Iva? 14 Ĥizkija prenis la leteron el la manoj de la senditoj
kaj legis ĝin, kaj li iris en la domon de la Eternulo, kaj
Ĥizkija disvolvis ĝin antaŭ la Eternulo. 15 Kaj Ĥizkija ekpreĝis
al la Eternulo, kaj diris: Ho Eternulo, Dio de Izrael, sidanta
sur la keruboj! Vi estas la sola Dio super ĉiuj regnoj de la
tero, Vi kreis la ĉielon kaj la teron; 16 klinu, ho Eternulo,
Vian orelon, kaj aŭskultu; malfermu, ho Eternulo, Viajn okulojn,
kaj rigardu; kaj aŭdu la vortojn de Sanĥerib, kiujn li sendis,
por insulti la Dion vivantan. 17 Estas vero, ho Eternulo, la
reĝoj de Asirio ruinigis la popolojn kaj ilian teron, 18 kaj
ĵetis iliajn diojn en fajron; ĉar tio estis ne dioj, sed
faritaĵoj de homaj manoj, ligno kaj ŝtono; ili ekstermis ilin. 19
Sed nun, ho Eternulo, nia Dio, savu nin do kontraŭ liaj manoj,
por ke ĉiuj regnoj de la tero eksciu, ke Vi, ho Eternulo, estas
sola.

20 Kaj Jesaja, filo de Amoc, sendis al Ĥizkija, por diri: Tiele
diras la Eternulo, Dio de Izrael: Tion, kion vi preĝis al Mi pri
Sanĥerib, reĝo de Asirio, Mi aŭdis. 21 Jen estas tio, kion diris
pri li la Eternulo: Malestimas vin, mokas vin la virga filino de
Cion, balancas post vi la kapon la filino de Jerusalem. 22 Kiun
vi blasfemis kaj insultis? kaj kontraŭ kiun vi laŭtigis voĉon kaj
alte levis viajn okulojn? Kontraŭ la Sanktulon de Izrael! 23 Per
viaj servantoj vi blasfemis la Sinjoron, kaj vi diris: Kun mia
multo da ĉaroj mi supreniris sur la supron de montoj, sur la
randon de Lebanon, kaj mi dehakis ĝiajn altajn cedrojn, ĝiajn
plej bonajn cipresojn, kaj mi atingis ĝian plej altan pinton,
ĝian ĝardensimilan arbaron. 24 Mi fosis kaj trinkis fremdan
akvon, kaj mi sekigos per la plandoj de miaj piedoj ĉiujn
riverojn de Egiptujo. 25 Ĉu vi ne aŭdis, ke Mi jam delonge tion
decidis, de tempo antikva tion destinis? nun Mi tion plenumis, ke
la fortikigitaj urboj fariĝis amaso da ruinŝtonoj. 26 Kaj iliaj
loĝantoj senfortigitaj ektremis kaj kovriĝis per honto; ili
fariĝis kiel herbo de kampo, kiel malgrava verdaĵo, kiel musko
sur tegmentoj, kaj kiel sunbruligita greno antaŭ la spikiĝo. 27
Sed vian sidon kaj vian eliron kaj vian venon Mi scias, ankaŭ
vian koleron kontraŭ Mi. 28 Pro tio, ke vi koleris kontraŭ Mi kaj
via aroganteco venis al Miaj oreloj, Mi metos Mian ringon en
viajn nazotruojn kaj Mian buŝbridaĵon en vian buŝon, kaj Mi
reirigos vin per la sama vojo, per kiu vi venis. 29 Kaj jen estas
por vi la pruvosigno: vi manĝos en ĉi tiu jaro grenon
memsemiĝintan, en la dua jaro grenon sovaĝan, sed en la tria jaro
vi semos kaj rikoltos kaj plantos vinberĝardenojn kaj manĝos
iliajn fruktojn. 30 Kaj la restaĵo de la domo de Jehuda denove
enradikiĝos malsupre kaj donos fruktojn supre. 31 Ĉar el
Jerusalem devenos restaĵo, kaj savitaĵo de la monto Cion; la
fervoro de la Eternulo Cebaot tion faros. 32 Tial tiele diras la
Eternulo pri la reĝo de Asirio: Li ne eniros en ĉi tiun urbon kaj
ne ĵetos tien sagon kaj ne aliros al ĝi kun ŝildo kaj ne ŝutos
kontraŭ ĝi remparon. 33 Per la sama vojo, per kiu li venis, li
reiros, kaj en ĉi tiun urbon li ne eniros, diras la Eternulo. 34
Mi defendos ĉi tiun urbon, por savi ĝin pro Mi kaj pro Mia
servanto David.

35 En tiu nokto eliris anĝelo de la Eternulo kaj frapis en la
tendaro de la Asirianoj cent okdek kvin mil. Kiam oni leviĝis
matene, oni ekvidis, ke ili ĉiuj estas kadavroj senvivaj. 36 Kaj
Sanĥerib, la reĝo de Asirio, elmoviĝis kaj iris kaj rehejmiĝis
kaj restis en Nineve. 37 Kaj kiam li adorkliniĝis en la domo de
sia dio Nisroĥ, liaj filoj Adrameleĥ kaj Ŝarecer mortigis lin per
glavo, kaj mem ili forkuris en la landon Araratan. Kaj ekreĝis
anstataŭ li lia filo Esar-Ĥadon.

Ĉapitro 20

1 En tiu tempo Ĥizkija morte malsaniĝis; kaj venis al li la
profeto Jesaja, filo de Amoc, kaj diris al li: Tiele diras la
Eternulo: Faru testamenton pri via domo, ĉar vi mortos kaj ne
vivos. 2 Tiam Ĥizkija turnis sian vizaĝon al la muro, kaj
ekpreĝis al la Eternulo, dirante: 3 Mi petas, ho Eternulo,
rememoru, ke mi iradis antaŭ Vi kun vero kaj koro fidela, kaj mi
faradis tion, kio plaĉas al Vi. Kaj Ĥizkija laŭte ekploris. 4
Kiam Jesaja ankoraŭ ne eliris el la interna korto, aperis al li
la vorto de la Eternulo jene: 5 Reiru, kaj diru al Ĥizkija, la
estro de Mia popolo: Tiele diras la Eternulo, Dio de via patro
David: Mi aŭdis vian preĝon, Mi vidis viajn larmojn; jen Mi
resanigos vin; en la tria tago vi iros en la domon de la
Eternulo. 6 Kaj Mi aldonos al via vivo dek kvin jarojn; kaj
kontraŭ la mano de la reĝo de Asirio Mi savos vin kaj ĉi tiun
urbon, kaj Mi defendos ĉi tiun urbon pro Mi kaj pro Mia servanto
David. 7 Kaj Jesaja diris: Oni alportu dispremitan figon. Kaj oni
alportis kaj metis sur la ŝvelaĵon, kaj li resaniĝis. 8 Kaj
Ĥizkija diris al Jesaja: Kia estas la signo, ke la Eternulo min
resanigos kaj mi iros en la tria tago en la domon de la Eternulo?
9 Jesaja respondis: Tio estos por vi la pruvosigno de la
Eternulo, ke la Eternulo plenumos tion, kion Li diris: ĉu la
hormontra ombro iru antaŭen je dek gradoj, aŭ ĉu ĝi iru returne
je dek gradoj? 10 Kaj Ĥizkija diris: Facile estas por la ombro
iri antaŭen je dek gradoj; ne, la ombro iru returne je dek
gradoj. 11 Tiam la profeto Jesaja vokis al la Eternulo, kaj Li
retiris la hormontran ombron malantaŭen je dek gradoj sur la
hormontrilo de Aĥaz, sur kiu ĝi malsupriĝis.

12 En tiu tempo Berodaĥ-Baladan, filo de Baladan, reĝo de Babel,
sendis leterojn kaj donacojn al Ĥizkija; ĉar li aŭdis, ke Ĥizkija
estis malsana. 13 Kaj Ĥizkija elaŭdis ilin, kaj montris al ili
sian tutan trezorejon, la arĝenton kaj la oron kaj la aromaĵojn
kaj la karan oleon kaj sian armilejon, kaj ĉion, kio troviĝis en
liaj trezorejoj; estis nenio, kion Ĥizkija ne montrus al ili en
sia domo kaj en sia tuta posedaĵo. 14 Kaj venis la profeto Jesaja
al la reĝo Ĥizkija, kaj diris al li: Kion parolis tiuj homoj? kaj
de kie ili venis al vi? Kaj Ĥizkija diris: El lando malproksima
ili venis, el Babel. 15 Kaj li diris: Kion ili vidis en via domo?
Kaj Ĥizkija respondis: Ĉion, kio estas en mia domo, ili vidis;
estis nenio, kion mi ne montrus al ili en miaj trezorejoj. 16
Tiam Jesaja diris al Ĥizkija: Aŭskultu la diron de la Eternulo:
17 Jen venos tagoj, kaj ĉio, kio estas en via domo kaj kion
kolektis viaj patroj ĝis la nuna tago, estos forportata en
Babelon; nenio restos, diras la Eternulo. 18 Kaj el viaj filoj,
kiuj devenos de vi, kiujn vi naskigos, oni prenos; kaj ili estos
korteganoj en la palaco de la reĝo de Babel. 19 Kaj Ĥizkija diris
al Jesaja: Bona estas la vorto de la Eternulo, kiun vi diris. Kaj
li diris plue: Estu nur paco kaj vero en mia tempo. 20 La cetera
historio de Ĥizkija, kaj lia tuta forto, kaj kiel li faris la
lageton kaj la akvotubon kaj enkondukis la akvon en la urbon, ĉio
estas priskribita en la libro de kroniko de la reĝoj de Judujo.
21 Kaj Ĥizkija ekdormis kun siaj patroj, kaj anstataŭ li ekreĝis
lia filo Manase.

Ĉapitro 21

1 La aĝon de dek du jaroj havis Manase, kiam li fariĝis reĝo, kaj
kvindek kvin jarojn li reĝis en Jerusalem. La nomo de lia patrino
estis Ĥefci-Ba. 2 Li agadis malbone antaŭ la Eternulo, simile al
la abomenindaĵoj de la nacioj, kiujn la Eternulo forpelis de
antaŭ la Izraelidoj. 3 Li konstruis denove la altaĵojn, kiujn
forigis lia patro Ĥizkija; kaj li starigis altarojn al Baal kaj
faris sanktan stangon, kiel faris Aĥab, reĝo de Izrael, kaj
adorkliniĝis antaŭ la tuta armeo de la ĉielo kaj servis al ĝi. 4
Li konstruis ankaŭ altarojn en la domo de la Eternulo, pri kiu la
Eternulo diris: En Jerusalem Mi estigos Mian nomon. 5 Kaj li
konstruis altarojn al la tuta armeo de la ĉielo, sur la du kortoj
de la domo de la Eternulo. 6 Kaj li trairigis sian filon tra
fajro, kaj li aŭguradis kaj sorĉadis, kaj starigis antaŭdiristojn
kaj magiistojn; li multe agadis malbone antaŭ la Eternulo,
kolerigante Lin. 7 Ankaŭ la idolon por Aŝtar, kiun li faris, li
starigis en la domo, pri kiu la Eternulo diris al David kaj al
lia filo Salomono: En ĉi tiu domo kaj en Jerusalem, kiun Mi
elektis inter ĉiuj triboj de Izrael, Mi estigos Mian nomon por
eterne, 8 kaj Mi ne plu elvagigos la piedon de Izrael el la tero,
kiun Mi donis al iliaj patroj, se ili nur observos, por agadi
konforme al ĉio, kion Mi ordonis al ili, kaj al la tuta instruo,
kiun donis al ili Mia servanto Moseo. 9 Sed ili ne obeis; kaj
Manase forlogis ilin tiel, ke ili agis pli malbone, ol la nacioj,
kiujn la Eternulo ekstermis antaŭ la Izraelidoj. 10 Kaj la
Eternulo ekparolis per Siaj servantoj, la profetoj, dirante: 11
Pro tio, ke Manase, reĝo de Judujo, faris tiujn abomenindaĵojn,
kiuj estas pli malbonaj, ol ĉio, kion faris la Amoridoj, kiuj
estis antaŭ li, kaj li pekigis ankaŭ la Judojn per siaj idoloj,
12 tiele diras la Eternulo, Dio de Izrael: Jen Mi venigos sur
Jerusalemon kaj Judujon tian malbonon, ke ĉe ĉiu, kiu tion aŭdos,
ektintos en ambaŭ liaj oreloj. 13 Mi etendos super Jerusalem la
mezurŝnuron de Samario kaj la vertikalon de la domo de Aĥab, kaj
Mi elviŝos Jerusalemon tiel, kiel oni elviŝas pladon, elviŝos kaj
renversos. 14 Kaj Mi forpuŝos la restaĵon de Mia heredaĵo, kaj Mi
transdonos ilin en la manojn de iliaj malamikoj, kaj ili fariĝos
kaptaĵo kaj rabaĵo por ĉiuj siaj malamikoj; 15 pro tio, ke ili
faradis malbonon antaŭ Miaj okuloj kaj incitadis Min, de post la
tago, kiam iliaj patroj eliris el Egiptujo, ĝis la nuna tago. 16
Ankaŭ da senkulpa sango Manase elverŝis tre multe, ĝis li
plenigis Jerusalemon de unu rando ĝis la alia, krom sia peko, per
kiu li pekigis Judujon, por fari malbonon antaŭ la okuloj de la
Eternulo. 17 La cetera historio de Manase, kaj ĉio, kion li
faris, kaj la pekoj, kiujn li faris, estas priskribitaj en la
libro de kroniko de la reĝoj de Judujo. 18 Kaj Manase ekdormis
kun siaj patroj, kaj oni enterigis lin en la ĝardeno ĉe lia domo,
en la ĝardeno de Uza. Kaj anstataŭ li ekreĝis lia filo Amon.

19 La aĝon de dudek du jaroj havis Amon, kiam li fariĝis reĝo,
kaj du jarojn li reĝis en Jerusalem. La nomo de lia patrino estis
Meŝulemet, filino de Ĥaruc, el Jotba. 20 Li agadis malbone antaŭ
la Eternulo, kiel agadis lia patro Manase. 21 Li iradis laŭ tute
la sama vojo, laŭ kiu iradis lia patro, kaj li servadis al la
idoloj, al kiuj servadis lia patro, kaj adorkliniĝadis antaŭ ili.
22 Li forlasis la Eternulon, Dion de liaj patroj, kaj ne iradis
laŭ la vojo de la Eternulo. 23 Kaj la servantoj de Amon konspiris
kontraŭ li, kaj mortigis la reĝon en lia domo. 24 Sed la popolo
de la lando mortigis ĉiujn, kiuj faris konspiron kontraŭ la reĝo
Amon; kaj la popolo de la lando faris reĝo anstataŭ li lian filon
Joŝija. 25 La cetera historio de Amon, kion li faris, estas
priskribita en la libro de kroniko de la reĝoj de Judujo. 26 Kaj
oni enterigis lin en lia tombo, en la ĝardeno de Uza. Kaj
anstataŭ li ekreĝis lia filo Joŝija.

Ĉapitro 22

1 La aĝon de ok jaroj havis Joŝija, kiam li fariĝis reĝo, kaj
tridek unu jarojn li reĝis en Jerusalem. La nomo de lia patrino
estis Jedida, filino de Adaja, el Bockat. 2 Li agadis bone antaŭ
la Eternulo, kaj iradis tute laŭ la vojo de sia patro David, kaj
ne deflankiĝis dekstren, nek maldekstren.

3 En la dek-oka jaro de la reĝo Joŝija la reĝo sendis la
skribiston Ŝafan, filo de Acalja, filo de Meŝulam, en la domon de
la Eternulo, dirante: 4 Iru al la ĉefpastro Ĥilkija, ke li
elprenu la tutan monon, kiu estis alportita en la domon de la
Eternulo kaj kiun kolektis de la popolo la pordogardistoj, 5 kaj
oni transdonu ĝin en la manojn de la laborplenumantoj, kiuj havis
komision en la domo de la Eternulo, por ke ĉi tiuj donu ĝin al la
laborantoj en la domo de la Eternulo, por rebonigi la difektojn
en la domo, 6 al la ĉarpentistoj kaj konstruistoj kaj masonistoj,
kaj por aĉeti lignon kaj ĉirkaŭhakitajn ŝtonojn por la rebonigo
de la domo; 7 sed oni ne postulu de ili kalkulan raporton pri la
mono, transdonita en iliajn manojn, ĉar ili devas labori
konfidate. 8 Kaj la ĉefpastro Ĥilkija diris al la skribisto
Ŝafan: Libron de la instruo mi trovis en la domo de la Eternulo.
Kaj Ĥilkija donis la libron al Ŝafan, kaj li ĝin legis. 9 Kaj la
skribisto Ŝafan venis al la reĝo kaj alportis al la reĝo
respondon, kaj diris: Viaj servantoj elŝutis la monon, kiu
troviĝis en la domo, kaj donis ĝin en la manojn de la
laborplenumantoj en la domo de la Eternulo. 10 Kaj la skribisto
Ŝafan raportis al la reĝo, dirante: Libron donis al mi la pastro
Ĥilkija. Kaj Ŝafan legis ĝin antaŭ la reĝo. 11 Kiam la reĝo aŭdis
la vortojn de la libro de la instruo, li disŝiris siajn vestojn.
12 Kaj la reĝo ordonis al la pastro Ĥilkija, kaj al Aĥikam, filo
de Ŝafan, kaj al Aĥbor, filo de Miĥaja, kaj al la skribisto
Ŝafan, kaj al Asaja, servanto de la reĝo, dirante: 13 Iru,
demandu la Eternulon por mi kaj por la popolo kaj por la tuta
Judujo koncerne la vortojn de tiu trovita libro; ĉar granda estas
la kolero de la Eternulo, ekflaminta kontraŭ ni pro tio, ke niaj
patroj ne obeis la vortojn de tiu libro, por plenumi ĉion, kio
estas skribita por ni. 14 Kaj iris la pastro Ĥilkija kaj Aĥikam
kaj Aĥbor kaj Ŝafan kaj Asaja al la profetino Ĥulda, edzino de
Ŝalum, filo de Tikva, filo de Ĥarĥas, la vestogardisto (ŝi loĝis
en Jerusalem, en la dua parto); kaj ili parolis kun ŝi. 15 Kaj ŝi
diris al ili : Tiele diras la Eternulo, Dio de Izrael: Diru al la
homo, kiu sendis vin al mi: 16 Tiele diras la Eternulo: Jen Mi
venigos malfeliĉon sur ĉi tiun lokon kaj sur ĝiajn loĝantojn,
ĉiujn vortojn de la libro, kiun legis la reĝo de Judujo. 17 Pro
tio, ke ili Min forlasis kaj incensis al aliaj dioj, kolerigante
Min per ĉiuj faroj de siaj manoj, ekflamis Mia kolero kontraŭ ĉi
tiu loko kaj ne estingiĝos. 18 Sed koncerne la reĝon de Judujo,
kiu sendis vin, por demandi la Eternulon, diru al li jene: Tiele
diras la Eternulo, Dio de Izrael, pri la vortoj, kiujn vi aŭdis:
19 Ĉar via koro moliĝis kaj vi humiliĝis antaŭ la Eternulo, kiam
vi aŭdis, kion Mi diris pri ĉi tiu loko kaj pri ĝiaj loĝantoj, ke
ili fariĝos ruinaĵo kaj malbenaĵo, kaj vi disŝiris viajn vestojn
kaj ploris antaŭ Mi, tial Mi ankaŭ aŭskultis vin, diras la
Eternulo. 20 Pro tio jen Mi alkolektos vin al viaj patroj, kaj vi
iros en vian tombon en paco, kaj viaj okuloj ne vidos la tutan
malfeliĉon, kiun Mi venigos sur ĉi tiun lokon. Kaj ili alportis
la respondon al la reĝo.

Ĉapitro 23

1 La reĝo sendis, kaj oni kunvenigis al li ĉiujn plejaĝulojn de
Judujo kaj Jerusalem. 2 Kaj la reĝo iris en la domon de la
Eternulo, kaj kune kun li ĉiuj Judoj kaj ĉiuj loĝantoj de
Jerusalem, kaj la pastroj kaj la profetoj kaj la tuta popolo, de
la malgrandaj ĝis la grandaj; kaj oni voĉlegis antaŭ ili ĉiujn
vortojn de la libro de interligo, kiu estis trovita en la domo de
la Eternulo. 3 Kaj la reĝo stariĝis ĉe la kolono, kaj faris
interligon antaŭ la Eternulo, por sekvi la Eternulon kaj observi
Liajn ordonojn kaj Liajn atestojn kaj Liajn leĝojn, per la tuta
koro kaj per la tuta animo, por restarigi la vortojn de tiu
interligo, skribitajn en tiu libro. Kaj la tuta popolo aliĝis al
la interligo. 4 Kaj la reĝo ordonis al la ĉefpastro Ĥilkija kaj
al la duagradaj pastroj kaj al la pordogardistoj, ke oni elportu
el la templo de la Eternulo ĉiujn objektojn, faritajn por Baal
kaj por Aŝtar kaj por la tuta armeo de la ĉielo; kaj oni
forbruligis ilin ekster Jerusalem sur la kampo Kidron, kaj oni
forportis ilian cindron en Bet-Elon. 5 Kaj li forigis la
idolpastrojn, kiujn starigis la reĝoj de Judujo, por incensi sur
la altaĵoj en la urboj de Judujo kaj en la ĉirkaŭaĵo de
Jerusalem, kaj tiujn, kiuj incensadis al Baal, al la suno, al la
luno, al la stelaroj, kaj al la tuta armeo de la ĉielo. 6 Kaj li
elportigis la sanktan stangon el la domo de la Eternulo ekster
Jerusalemon al la torento Kidron; kaj oni forbruligis ĝin ĉe la
torento Kidron kaj disfrotis ĝin ĝis cindreco, kaj oni ĵetis la
cindron sur la tombejon de la simpla popolo. 7 Kaj li detruis la
domojn de malĉastistoj, kiuj estis ĉe la domo de la Eternulo kaj
en kiuj la virinoj teksadis tendojn por Aŝtar. 8 Kaj li venigis
ĉiujn pastrojn el la urboj de Judujo, kaj malpurigis la altaĵojn,
sur kiuj la pastroj incensadis, de Geba ĝis Beer-Ŝeba; kaj li
detruis la altaĵojn ĉe la pordegoj; tiun, kiu estis antaŭ la
pordego de la urbestro Josuo, kaj tiun, kiu estis maldekstre ĉe
la enirado en la urbon. 9 Tamen la pastroj de la altaĵoj ne
oferadis sur la altaro de la Eternulo en Jerusalem, sed ili
manĝadis macojn kune kun siaj fratoj. 10 Kaj li malpurigis ankaŭ
Tofeton, kiu estis en la valo de la filoj de Hinom, por ke neniu
trairigu sian filon aŭ sian filinon tra fajro al Moleĥ. 11 Kaj li
forigis la ĉevalojn, kiujn la reĝoj de Judujo starigis al la suno
ĉe la enirejo de la domo de la Eternulo, apud la ĉambro de la
eŭnuko Netan-Meleĥ en Parvarim, kaj la ĉarojn de la suno li
forbruligis per fajro. 12 Kaj la altarojn, kiuj estis sur la
tegmento de la supra ĉambro de Aĥaz, kiujn faris la reĝoj de
Judujo, kaj la altarojn, kiujn faris Manase en la du kortoj de la
domo de la Eternulo, la reĝo detruis, kaj li kuris de tie kaj
ĵetis ilian cindron en la torenton Kidron. 13 Ankaŭ la altaĵojn,
kiuj estis antaŭ Jerusalem, dekstre de la monto de pereo, kaj
kiujn aranĝis Salomono, reĝo de Izrael, por Aŝtar, abomenindaĵo
de la Cidonanoj, kaj por Kemoŝ, abomenindaĵo de la Moabidoj, kaj
por Milkom, abomenindaĵo de la Amonidoj, la reĝo malpurigis. 14
Kaj li disrompis la statuojn kaj dehakis la sanktajn stangojn,
kaj plenigis ilian lokon per ostoj de homoj. 15 Ankaŭ la altaron,
kiu estis en Bet-El, kaj la altaĵon, kiun aranĝis Jerobeam, filo
de Nebat, kiu pekigis Izraelon, ankaŭ tiun altaron kaj la altaĵon
li detruis, kaj li forbruligis la altaĵon kaj faris el ĝi polvon
kaj forbruligis la sanktan stangon. 16 Joŝija sin turnis, kaj
ekvidis la tombojn, kiuj estis tie sur la monto, kaj li sendis,
kaj prenigis la ostojn el la tomboj kaj forbruligis ilin sur la
altaro kaj malpurigis ĝin, konforme al la vorto de la Eternulo,
kiun proklamis tiu homo de Dio, kiu antaŭdiris tiun fariĝon. 17
Kaj li diris: Kio estas tiu monumento, kiun mi vidas? Kaj la
loĝantoj de la urbo diris al li: Tio estas la tombo de la homo de
Dio, kiu venis el Judujo, kaj antaŭdiris tiujn farojn, kiujn vi
faris koncerne la altaron de Bet-El. 18 Kaj li diris: Lasu lin
kuŝi, neniu tuŝu liajn ostojn. Tiamaniere liaj ostoj estis
savitaj kun la ostoj de la profeto, kiu venis el Samario. 19
Ankaŭ ĉiujn domojn de la altaĵoj, kiuj estis en la urboj de
Samario kaj kiujn konstruis la reĝoj de Izrael, por inciti la
Eternulon, Joŝija detruis, kaj agis kun ili simile al tio, kion
li faris en Bet-El. 20 Kaj li buĉis ĉiujn pastrojn de la altaĵoj,
kiuj tie estis, sur la altaroj, kaj bruligis sur ili homajn
ostojn; kaj li revenis en Jerusalemon.

21 Kaj la reĝo ordonis al la tuta popolo, dirante: Faru Paskon al
la Eternulo, via Dio, kiel estas skribite en tiu libro de la
interligo. 22 Ĉar simila Pasko ne estis farita de post la tempo
de la juĝistoj, kiuj juĝadis Izraelon, kaj en la tuta tempo de la
reĝoj de Izrael kaj de la reĝoj de Judujo; 23 nur en la dek-oka
jaro de la reĝo Joŝija estis farita tiu Pasko al la Eternulo en
Jerusalem. 24 Kaj la aŭguristojn kaj la sorĉistojn kaj la domajn
diojn kaj la idolojn kaj ĉiujn abomenindaĵojn, kiuj montriĝis en
la Juda lando kaj en Jerusalem, Joŝija ekstermis, por plenumi la
vortojn de la instruo, skribitajn en la libro, kiun la pastro
Ĥilkija trovis en la domo de la Eternulo. 25 Ne estis antaŭ li
reĝo simila al li, kiu turnis sin al la Eternulo per sia tuta
koro kaj per sia tuta animo kaj per sia tuta forto, konforme al
la tuta instruo de Moseo; kaj post li ne aperis simila al li. 26
Tamen la Eternulo ne deturnis Sin de la granda furiozo de Sia
kolero, per kiu Lia kolero ekflamis kontraŭ Judujo pro ĉiuj
incitoj, per kiuj incitis Lin Manase. 27 Kaj la Eternulo diris:
Ankaŭ Judujon Mi forigos de antaŭ Mia vizaĝo, kiel Mi forigis
Izraelon, kaj Mi forpuŝos ĉi tiun urbon, kiun Mi elektis,
Jerusalemon, kaj la domon, pri kiu Mi diris, ke Mia nomo tie
estos. 28 La cetera historio de Joŝija, kaj ĉio, kion li faris,
estas priskribitaj en la libro de kroniko de la reĝoj de Judujo.
29 En lia tempo Faraono Neĥo, reĝo de Egiptujo, iris kontraŭ la
reĝon de Asirio al la rivero Eŭfrato. La reĝo Joŝija iris
renkonte al li, kaj ĉi tiu mortigis lin en Megido, kiam li
ekvidis lin. 30 Kaj liaj servantoj forveturigis lin mortintan el
Megido kaj venigis lin en Jerusalemon kaj enterigis lin en lia
tombo. Kaj la popolo de la lando prenis Jehoaĥazon, filon de
Joŝija, kaj sanktoleis lin kaj faris lin reĝo anstataŭ lia patro.

31 La aĝon de dudek tri jaroj havis Jehoaĥaz, kiam li fariĝis
reĝo, kaj tri monatojn li reĝis en Jerusalem. La nomo de lia
patrino estis Ĥamutal, filino de Jeremia, el Libna. 32 Li agadis
malbone antaŭ la Eternulo, tiel same kiel agadis liaj patroj. 33
Kaj Faraono Neĥo malliberigis lin en Ribla en la lando Ĥamat, por
ke li ne reĝu en Jerusalem, kaj li metis sur la landon monpunon
de cent kikaroj da arĝento kaj unu kikaro da oro. 34 Kaj Faraono
Neĥo ekreĝigis Eljakimon, filon de Joŝija, anstataŭ lia patro
Joŝija, kaj ŝanĝis lian nomon je Jehojakim; sed Jehoaĥazon li
prenis kaj venigis en Egiptujon, kaj tie li mortis. 35 La
arĝenton kaj oron Jehojakim donis al Faraono; sed li metis tion
sur la landon, ke oni donu la arĝenton laŭ la ordono de Faraono:
de ĉiu laŭ taksado li prenis la arĝenton kaj la oron de la popolo
de la lando, por doni al Faraono Neĥo.

36 La aĝon de dudek kvin jaroj havis Jehojakim, kiam li fariĝis
reĝo, kaj dek unu jarojn li reĝis en Jerusalem. La nomo de lia
patrino estis Zebuda, filino de Pedaja, el Ruma. 37 Li agadis
malbone antaŭ la Eternulo, tiel same, kiel agadis liaj patroj.

Ĉapitro 24

1 En lia tempo venis Nebukadnecar, reĝo de Babel; kaj Jehojakim
estis lia subulo dum tri jaroj, sed poste li defalis de li. 2 La
Eternulo sendis sur lin hordojn da Ĥaldeoj, hordojn da Sirianoj,
hordojn da Moabidoj, kaj hordojn da Amonidoj, sendis ilin sur
Judujon, por pereigi ĝin, konforme al la vorto de la Eternulo,
kiun Li diris per Siaj servantoj, la profetoj. 3 Sed laŭ la
ordono de la Eternulo tio fariĝis al Judujo, por forpuŝi ĝin de
antaŭ Lia vizaĝo pro la pekoj de Manase, pro ĉio, kion li faris;
4 ankaŭ pro la senkulpa sango, kiun li verŝis, plenigante
Jerusalemon per senkulpa sango, la Eternulo ne volis pardoni. 5
La cetera historio de Jehojakim, kaj ĉio, kion li faris, estas
priskribitaj en la libro de kroniko de la reĝoj de Judujo. 6 Kaj
Jehojakim ekdormis kun siaj patroj, kaj anstataŭ li ekreĝis lia
filo Jehojaĥin. 7 La reĝo de Egiptujo ne eliris plu el sia lando,
ĉar la reĝo de Babel forprenis ĉion, kio apartenis al la reĝo de
Egiptujo, de la torento de Egiptujo ĝis la rivero Eŭfrato.

8 La aĝon de dek ok jaroj havis Jehojaĥin, kiam li fariĝis reĝo,
kaj tri monatojn li reĝis en Jerusalem. La nomo de lia patrino
estis Neĥuŝta, filino de Elnatan, el Jerusalem. 9 Li agadis
malbone antaŭ la Eternulo, tiel same, kiel agadis lia patro. 10
En tiu tempo la servantoj de Nebukadnecar, reĝo de Babel, iris
kontraŭ Jerusalemon, kaj oni komencis sieĝi la urbon. 11 Kaj
Nebukadnecar, reĝo de Babel, venis al la urbo, kiam liaj
servantoj ĝin sieĝis. 12 Kaj Jehojaĥin, reĝo de Judujo, eliris al
la reĝo de Babel, li kaj lia patrino kaj liaj servantoj kaj liaj
altranguloj kaj liaj korteganoj; kaj la reĝo de Babel prenis lin
en la oka jaro de sia reĝado. 13 Kaj li elprenis el tie ĉiujn
trezorojn de la domo de la Eternulo kaj la trezorojn de la reĝa
domo, kaj li disrompis ĉiujn orajn vazojn, kiujn Salomono, reĝo
de Izrael, faris en la templo de la Eternulo, kiel diris la
Eternulo. 14 Kaj li forkondukis ĉiujn Jerusalemanojn, ĉiujn
eminentulojn, ĉiujn fortajn militistojn--dek mil estis
forkondukitaj--kaj ĉiujn artistojn kaj ĉiujn forĝistojn; restis
neniu krom la malriĉa popolo de la lando. 15 Kaj li forkondukis
Jehojaĥinon en Babelon; kaj la patrinon de la reĝo kaj la
edzinojn de la reĝo kaj liajn korteganojn kaj la potenculojn de
la lando li forkondukis en kaptitecon el Jerusalem en Babelon. 16
Kaj ĉiujn fortulojn, sep mil, kaj la artistojn kaj la forĝistojn,
mil, ĉiujn bravajn militistojn, la reĝo de Babel forkondukis en
kaptitecon en Babelon. 17 Kaj la reĝo de Babel faris reĝo
anstataŭ li lian onklon Matanja, kaj ŝanĝis lian nomon je
Cidkija.

18 La aĝon de dudek unu jaroj havis Cidkija, kiam li fariĝis
reĝo, kaj dek unu jarojn li reĝis en Jerusalem. La nomo de lia
patrino estis Ĥamutal, filino de Jeremia, el Libna. 19 Li agadis
malbone antaŭ la Eternulo, tiel same, kiel agadis Jehojakim. 20
Ĉar la kolero de la Eternulo estis kontraŭ Jerusalem kaj kontraŭ
Judujo, ĝis Li forĵetis ilin de antaŭ Sia vizaĝo. Kaj Cidkija
defalis de la reĝo de Babel.

Ĉapitro 25

1 En la naŭa jaro de lia reĝado, en la deka monato, en la deka
tago de la monato, venis Nebukadnecar, reĝo de Babel, li kaj lia
tuta militistaro, kontraŭ Jerusalemon, kaj eksieĝis ĝin, kaj oni
konstruis ĉirkaŭ ĝi bastionojn. 2 Kaj la urbo restis sieĝata ĝis
la dek-unua jaro de la reĝo Cidkija. 3 En la naŭa tago de la
kvara monato, kiam la malsato tiel fortiĝis en la urbo, ke la
popolo de la lando ne havis panon, 4 tiam oni faris enrompon en
la urbon; kaj ĉiuj militistoj forkuris en la nokto laŭ la vojo de
la pordego inter la du muregoj apud la ĝardeno de la reĝo, kaj
foriris laŭ la vojo al la stepo. Kaj la Ĥaldeoj staris ĉirkaŭ la
urbo. 5 Kaj la militistaro de la Ĥaldeoj postkuris la reĝon kaj
kuratingis lin sur la stepo de Jeriĥo, kaj lia tuta militistaro
diskuris for de li. 6 Kaj ili kaptis la reĝon kaj forkondukis lin
al la reĝo de Babel en Riblan, kaj oni faris pri li juĝon. 7 La
filojn de Cidkija oni buĉis antaŭ liaj okuloj, kaj al Cidkija oni
blindigis liajn okulojn, kaj oni ligis lin per kupraj katenoj kaj
forkondukis lin en Babelon.

8 En la kvina monato, en la sepa tago de la monato, tio estas en
la dek-naŭa jaro de la reĝo Nebukadnecar, reĝo de Babel, venis
Nebuzaradan, estro de la korpogardistoj, servanto de la reĝo de
Babel, en Jerusalemon. 9 Kaj li forbruligis la domon de la
Eternulo kaj la domon de la reĝo kaj ĉiujn domojn de Jerusalem;
ĉiujn grandajn domojn li forbruligis per fajro. 10 Kaj la
muregojn de Jerusalem ĉirkaŭe detruis la tuta militistaro de la
Ĥaldeoj, kiu estis kun la estro de la korpogardistoj. 11 La
ceteran popolon, kiu restis en la urbo, kaj la transkurintojn,
kiuj transkuris al la reĝo de Babel, kaj la ceteran popolamason
forkondukis Nebuzaradan, la estro de la korpogardistoj. 12 Sed
iom el la malriĉuloj de la lando la estro de la korpogardistoj
restigis, ke ili estu vinberistoj kaj terkultivistoj. 13 La
kuprajn kolonojn, kiuj estis en la domo de la Eternulo, kaj la
bazaĵojn kaj la kupran maron, kiuj estis en la domo de la
Eternulo, la Ĥaldeoj disrompis kaj forportis ilian kupron en
Babelon. 14 Kaj la potojn kaj la ŝovelilojn kaj la tranĉilojn kaj
la kulerojn kaj ĉiujn kuprajn vazojn, kiuj estis uzataj ĉe la
servado, ili forprenis. 15 Kaj la karbujojn kaj la aspergajn
kalikojn, kiuj estis aŭ el oro aŭ el arĝento, prenis la estro de
la korpogardistoj. 16 Koncerne la du kolonojn, la unu maron, kaj
la bazaĵojn, kiujn faris Salomono por la domo de la Eternulo: la
kvanto de la kupro en ĉiuj tiuj iloj estis nemezurebla. 17 La
alton de dek ok ulnoj havis unu kolono; la kapitelo sur ĝi estis
kupra, kaj la alto de la kapitelo estis tri ulnoj, kaj ĉirkaŭ la
kapitelo estis kradaĵo kaj granatoj, ĉio el kupro; tiel same
estis ĉe la dua kolono, ankaŭ kun kradaĵo. 18 Kaj la estro de la
korpogardistoj prenis la ĉefpastron Seraja kaj la duan pastron
Cefanja kaj la tri pordogardistojn. 19 Kaj el la urbo li prenis
unu korteganon, kiu estis super la militistoj, kaj kvin virojn el
la adjutantoj de la reĝo, kiuj troviĝis en la urbo, kaj la
skribiston de la militestro, kiu enregistradis la militistojn el
la popolo de la lando, kaj sesdek homojn el la popolo de la
lando, kiuj troviĝis en la urbo. 20 Ilin prenis Nebuzaradan, la
estro de la korpogardistoj, kaj forkondukis al la reĝo de Babel
en Riblan. 21 Kaj la reĝo de Babel frapis ilin kaj mortigis ilin
en Ribla, en la lando Ĥamat. Tiamaniere Jehuda estis elhejmigita
el sia lando. 22 Super la popolo, kiu restis en la Juda lando kaj
kiun restigis Nebukadnecar, reĝo de Babel, li estrigis super ili
Gedaljan, filon de Aĥikam, filo de Ŝafan.

23 Kiam ĉiuj militestroj, ili kaj iliaj homoj, aŭdis, ke la reĝo
de Babel estrigis Gedaljan, ili venis al Gedalja en Micpan, nome:
Iŝmael, filo de Netanja, kaj Joĥanan, filo de Kareaĥ, kaj Seraja,
filo de Tanĥumet, Netofaano, kaj Jaazanja, filo de Maaĥatano, ili
kaj iliaj homoj. 24 Kaj Gedalja ĵuris al ili kaj al iliaj homoj,
kaj diris al ili: Ne timu esti subuloj de la Ĥaldeoj; loĝu en la
lando kaj servu al la reĝo de Babel, kaj estos al vi bone. 25 Sed
en la sepa monato venis Iŝmael, filo de Netanja, filo de Eliŝama,
el la reĝa idaro, kune kun dek viroj, kaj ili frapis Gedaljan,
kaj li mortis, ankaŭ la Judojn kaj la Ĥaldeojn, kiuj estis kun li
en Micpa. 26 Tiam leviĝis la tuta popolo, de la malgrandaj ĝis la
grandaj, kaj ankaŭ la militestroj, kaj ili foriris en Egiptujon,
ĉar ili timis la Ĥaldeojn.

27 En la tridek-sepa jaro post la elpatrujigo de Jehojaĥin, reĝo
de Judujo, en la dek-dua monato, en la dudek-sepa tago de la
monato, Evil-Merodaĥ, reĝo de Babel, en la jaro de sia reĝiĝo
levis la kapon de Jehojaĥin, reĝo de Judujo, el la malliberejo;
28 kaj li parolis kun li afable, kaj starigis lian tronon pli
alte ol la tronoj de la aliaj reĝoj, kiuj estis ĉe li en Babel;
29 kaj li ŝanĝis liajn vestojn de malliberejo; kaj li manĝadis
ĉiam ĉe li dum sia tuta vivo; 30 kaj liaj vivrimedoj, vivrimedoj
konstantaj, estis donataj al li de la reĝo ĉiutage dum lia tuta
vivo.
