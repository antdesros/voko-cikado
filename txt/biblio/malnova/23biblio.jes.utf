JESAJA

Ĉapitro 1

1 Vizio de Jesaja, filo de Amoc, kiun li vidis pri Judujo kaj
Jerusalem, en la tempo de Uzija, Jotam, Aĥaz, kaj Ĥizkija, reĝoj
de Judujo.

2 Aŭskultu, ho ĉielo, kaj atentu, ho tero, ĉar parolas la
Eternulo: Filojn Mi edukis kaj altigis, kaj ili perfidis Min. 3
Bovo konas sian aĉetinton, kaj azeno la manĝujon de sia mastro;
sed Izrael ne konas, Mia popolo ne komprenas. 4 Ve al la popolo
peka, al la gento ŝarĝita de malbonagoj, al la idaro krima, al la
filoj pereuloj! ili forlasis la Eternulon, ili malŝatis la
Sanktulon de Izrael, ili forturniĝis malantaŭen. 5 Kion oni
ankoraŭ batu en vi, kiuj daŭrigas sian defaladon? la tuta kapo
estas malsana, kaj la tuta koro estas senforta. 6 De la plando de
la piedo ĝis la kapo estas en ĝi nenio sendifekta, nur vundoj kaj
tuberoj kaj ulceroj pusaj, kiuj ne estas purigitaj, nek
ĉirkaŭligitaj, nek moligitaj per oleo. 7 Via lando estas dezerta,
viaj urboj estas forbruligitaj per fajro, vian kampon antaŭ vi
formanĝas fremduloj, kaj dezerta ĝi estas, kiel ruinigita de
fremduloj. 8 Kaj restis la filino de Cion kiel tendo en
vinberĝardeno, kiel budo sur kukumkampo, kiel urbo sieĝata. 9 Se
la Eternulo Cebaot ne lasus al ni restaĵon, ni fariĝus preskaŭ
kiel Sodom, ni similiĝus al Gomora.

10 Aŭskultu la vortojn de la Eternulo, estroj de Sodom; atentu la
instruon de nia Dio, popolo de Gomora! 11 Por kio Mi bezonas vian
multegon da buĉoferoj? diras la Eternulo; Mi trosatiĝis de la
bruloferoj de ŝafoj kaj de la sebo de grasigitaj brutoj, kaj la
sangon de bovoj kaj ŝafidoj kaj kaproj Mi ne deziras. 12 Kiam vi
venas, por aperi antaŭ Mia vizaĝo, kiu postulas tion de viaj
manoj, ke vi paŝu sur Mian korton? 13 Ne plu alportu hipokritajn
donacojn; la incensado estas abomenindaĵo por Mi; monatkomencon,
sabaton, kaj kunvokon de kunvenoj Mi ne toleras--krimo kaj sankta
kunveno! 14 Viajn monatkomencojn kaj festojn Mia animo malamas;
ili fariĝis por Mi ŝarĝo, tedis al Mi porti ilin. 15 Kiam vi
etendas viajn manojn, Mi kaŝas antaŭ vi Miajn okulojn; eĉ kiam vi
multe preĝas, Mi ne aŭskultas; viaj manoj estas plenaj de sango.
16 Lavu vin, purigu vin; forigu la malbonon de viaj faroj antaŭ
Miaj okuloj, ĉesu malbonagi. 17 Lernu agi bone, celu justecon,
helpu prematon, havigu juston al orfo, defendu aferon de vidvino.

18 Venu, kaj ni faru inter ni juĝan disputon, diras la Eternulo:
se viaj pekoj estas sangoruĝaj, ili fariĝos blankaj kiel neĝo;
kaj se ili estas kiel skarlato, ili fariĝos kiel lano. 19 Se vi
estos humilaj kaj obeemaj, vi manĝos la bonaĵon de la tero; 20
sed se vi rifuzos kaj ribelos, glavo vin ekstermos; ĉar tiel
diris la buŝo de la Eternulo.

21 Kiamaniere la fidela urbo fariĝis malĉastulino! ĝi estis plena
de justeco, virto en ĝi loĝis, sed nun mortigistoj. 22 Via
arĝento fariĝis skorio, via vino miksiĝis kun akvo. 23 Viaj
estroj estas perfiduloj, kaj kolegoj de ŝtelistoj; ili ĉiuj amas
donacojn kaj ĉasas profiton; al orfo ili ne donas juston, kaj la
juĝa plendo de vidvino ne atingas ilin.

24 Pro tio diras la Sinjoro, la Eternulo Cebaot, la Potenculo de
Izrael: Ho ve, Mi konsolos Min sur Miaj kontraŭuloj, kaj Mi
venĝos al Miaj malamikoj. 25 Kaj Mi remetos Mian manon sur vin,
kaj Mi forte purigos vian skorion, kaj Mi eligos vian tutan
stanon. 26 Kaj Mi restarigos viajn juĝistojn, kiel antaŭe, kaj
viajn konsilistojn, kiel en la komenco; post tio oni nomos vin
urbo de virto, civito fidela. 27 Cion elaĉetiĝos per justeco, kaj
ĝiaj revenintoj per virto. 28 La krimuloj kaj pekuloj pereos
kune, kaj la forlasintoj de la Eternulo ekstermiĝos. 29 Ĉar ili
estos malhonoritaj pro la terebintarboj, kiujn vi amis, kaj vi
estos hontigitaj pro la ĝardenoj, kiujn vi elektis. 30 Ĉar vi
estos kiel terebintarbo, kies folioj velkis, kaj kiel ĝardeno,
kiu ne havas akvon. 31 Kaj la fortulo fariĝos kiel stupo, kaj lia
laboro kiel fajrero; kaj ambaŭ brulos, kaj neniu estingos.

Ĉapitro 2

1 Afero, kiun Jesaja, filo de Amoc, vidis vizie pri Judujo kaj
Jerusalem.

2 Iam en la tempo estonta la monto de la domo de la Eternulo
staros kiel ĉefo inter la montoj, kaj ĝi estos pli alta ol ĉiuj
altaĵoj; kaj fluos al ĝi ĉiuj nacioj. 3 Kaj iros multaj popoloj,
kaj diros: Venu, ni iru supren sur la monton de la Eternulo, al
la domo de la Dio de Jakob, por ke Li instruu nin pri Siaj vojoj,
kaj ni iru laŭ Lia irejo; ĉar el Cion eliros la instruo, kaj la
vorto de la Eternulo el Jerusalem. 4 Kaj Li juĝos inter la
nacioj, kaj Li decidos pri multaj popoloj; kaj ili forĝos el siaj
glavoj plugilojn kaj el siaj lancoj rikoltilojn; ne levos nacio
glavon kontraŭ nacion, kaj oni ne plu lernos militon.

5 Ho domo de Jakob, venu, kaj ni iru en la lumo de la Eternulo. 6
Sed Vi forlasis Vian popolon, la domon de Jakob, ĉar ili pli
pleniĝis ol antaŭe kaj ili sorĉas kiel la Filiŝtoj kaj aliĝis al
infanoj de aligentuloj. 7 Kaj ilia lando pleniĝis de arĝento kaj
oro, kaj senfinaj estas iliaj trezoroj; kaj ilia lando pleniĝis
de ĉevaloj, kaj sennombraj estas iliaj ĉaroj. 8 Kaj ilia lando
pleniĝis de idoloj; ili adorkliniĝas al la faritaĵo de siaj
manoj, al tio, kion faris iliaj fingroj. 9 Kaj kliniĝis la homo,
kaj malaltiĝis la viro; kaj Vi ne pardonos ilin. 10 Eniru en
rokon kaj kaŝu vin en la tero, pro timo antaŭ la Eternulo kaj
antaŭ la majesto de Lia grandeco. 11 La fieraj okuloj de homo
malleviĝos, kaj la altaj homoj estos malaltigitaj; nur la
Eternulo sola estos alta en tiu tago. 12 Ĉar la tago de la
Eternulo Cebaot estos super ĉio malhumila kaj alta kaj super ĉio
aroganta, kiu estos malaltigita; 13 kaj super ĉiuj cedroj de
Lebanon, la altaj kaj malhumilaj, kaj super ĉiuj kverkoj de
Baŝan; 14 kaj super ĉiuj altaj montoj, kaj super ĉiuj leviĝintaj
montetoj; 15 kaj super ĉiu alta turo, kaj super ĉiu fortikigita
muro; 16 kaj super ĉiuj ŝipoj de Tarŝiŝ, kaj super ĉiuj
belaspektaĵoj. 17 Kaj humiligita estos la fiereco de homo, kaj
altaj homoj estos malaltigitaj; nur la Eternulo sola estos alta
en tiu tago. 18 La idoloj estos tute neniigitaj. 19 Kaj oni iros
en la kavernojn de la rokoj kaj en la fendojn de la tero, pro
timo antaŭ la Eternulo kaj antaŭ Lia majesta grandeco, kiam Li
leviĝos, por ĵeti teruron sur la teron. 20 En tiu tago la homo
ĵetos al la talpoj kaj vespertoj siajn arĝentajn kaj orajn
idolojn, kiujn li faris al si por adorado; 21 por eniri en
kavernojn de rokoj kaj en fendojn de ŝtonegoj, pro timo antaŭ la
Eternulo kaj antaŭ Lia majesta grandeco, kiam Li leviĝos, por
ĵeti teruron sur la teron. 22 Ĉesu zorgi pri homo, kies animo
estas en liaj nazotruoj; ĉar kion li valoras?

Ĉapitro 3

1 Ĉar jen la Sinjoro, la Eternulo Cebaot, forprenos de Jerusalem
kaj de Judujo la apogon kaj forton, ĉian apogon de pano kaj ĉian
apogon de akvo; 2 heroon kaj militiston, juĝiston kaj profeton,
aŭguriston kaj plejaĝulon, 3 kvindekestron kaj eminentulon,
konsiliston, majstron, kaj lertan sorĉiston. 4 Kaj junulojn Mi
faros iliaj estroj, kaj petoluloj regos ilin. 5 Kaj premos la
popolo ĉiu la alian kaj ĉiu sian proksimulon; junulo estos
aroganta kontraŭ maljunulo, kaj senvalorulo antaŭ eminentulo. 6
Homo ekkaptos sian fraton en la domo de sia patro, dirante: Vi
havas veston, estu do nia estro, kaj ĉi tiu ruino estu sub via
mano. 7 Sed ĉi tiu laŭte protestos, dirante: Mi ne volas esti
kuracanto; nek panon nek veston mi havas en mia domo; ne faru min
estro de la popolo. 8 Ĉar malfortiĝis Jerusalem, kaj Judujo
falis; ĉar iliaj paroloj kaj iliaj faroj estas kontraŭ la
Eternulo kaj ofendas la okulojn de Lia majesto. 9 La signoj de
iliaj vizaĝoj atestis kontraŭ ili, kaj sian pekon, simile al la
Sodomanoj, ili proklamas, ne kaŝas. Ve al iliaj animoj! ĉar ili
mem repagis al si malbonon. 10 Parolu pri la justulo, ke estas
bone al li; ĉar ili manĝas la fruktojn de siaj faroj. 11 Ve al la
malbona malvirtulo! ĉar la faroj de liaj manoj estos repagitaj al
li. 12 Mian popolon premas infanoj, kaj virinoj regas ĝin. Mia
popolo! viaj gvidantoj erarigas vin kaj ruinigas la vojon de via
irado. 13 La Eternulo stariĝis, por juĝi; Li staras, por juĝi
popolojn. 14 La Eternulo faros juĝan proceson kontraŭ la
plejaĝuloj de Lia popolo kaj kontraŭ ĝiaj estroj: Vi ruinigis la
vinberĝardenon; havo, kiun vi rabis de malriĉuloj, estas en viaj
domoj. 15 Kial vi premas Mian popolon kaj ofendas la malriĉulojn?
diras la Sinjoro, la Eternulo Cebaot.

16 Kaj la Eternulo diras: Pro tio, ke la filinoj de Cion
fieriĝis, kaj iras kun etendita kolo kaj kun malmodesta rigardo,
iras kaj koketas, kaj tintas per ĉenetoj sur la piedoj: 17 la
Sinjoro senharigos la verton de la filinoj de Cion, kaj la
Eternulo nudigos ilian hontindaĵon. 18 En tiu tago la Sinjoro
forigos la ornamon de la ĉenetoj kaj la steletojn kaj la
lunetojn, 19 la orelringojn, la ĉenetojn kaj la ĉirkaŭligojn, 20
la brilaĵetojn kaj la bukojn kaj la laĉojn kaj la parfumujojn kaj
la talismanojn, 21 la ringojn kaj la nazringojn, 22 la
multekostajn vestojn kaj la mantelojn kaj la vualojn kaj la
saketojn, 23 la spegulojn kaj la delikatajn ŝtofojn kaj la
kapornamojn kaj la kaptukojn. 24 Kaj anstataŭ bonodoro estos
malbonodoro, kaj anstataŭ zono estos ŝnuro, kaj anstataŭ krispaj
haroj estos kalvo, kaj anstataŭ eleganta mantelo estos sako,
anstataŭ beleco estos brulmakuloj. 25 Viaj viroj falos de glavo,
kaj viaj fortuloj en la milito. 26 Kaj ĝiaj pordegoj ploros kaj
funebros, kaj mizere ĝi sidos sur la tero.

Ĉapitro 4

1 En tiu tago ekkaptos sep virinoj unu viron, kaj diros: Ni
manĝados nian panon, kaj ni portados niajn vestojn; nur permesu
al ni porti vian nomon, forigu de ni nian malhonoron.

2 En tiu tago la markoto de la Eternulo estos belo kaj honoro,
kaj la frukto de la tero estos majesto kaj ornamo por la savitaĵo
de Izrael. 3 Kaj la restintoj en Cion kaj la reteniĝintoj en
Jerusalem estos nomataj sanktuloj, ĉiuj, al kiuj la sorto lasis
vivon en Jerusalem, 4 se la Sinjoro forlavos la malpuraĵon de la
filinoj de Cion, kaj forigos el Jerusalem la sangon, kiu estas
interne de ĝi, per la spirito de juĝo kaj per la spirito de
fajro. 5 Kaj super ĉiu loko de la monto Cion kaj super ĉiuj ĝiaj
kunvenejoj la Eternulo kreos nubon kaj fumon por la tago kaj
flamon de brulanta fajro por la nokto; super ĉio honora estos
ŝirmo. 6 Kaj estos tendo, por ombri kontraŭ la varmegeco de la
tago, kaj por rifuĝigi kaj ŝirmi kontraŭ malbona vetero kaj
pluvo.

Ĉapitro 5

1 Mi kantos al mia amato la kanton de mia amiko pri lia
vinberĝardeno. Vinberĝardenon havis mia amiko sur grasa altaĵo; 2
kaj li ĉirkaŭfosis ĝin, senŝtonigis ĝin, kaj plantis en ĝi plej
bonspecajn vinberbranĉojn; kaj li konstruis turon meze de ĝi, kaj
ankaŭ vinpremejon li elhakis en ĝi; kaj li esperis, ke ĝi donos
bonajn vinberojn, sed ĝi donis senvalorajn berojn. 3 Nun, ho
loĝantoj de Jerusalem kaj Judujo, juĝu do inter mi kaj mia
vinberĝardeno. 4 Kion oni povas ankoraŭ fari al mia
vinberĝardeno, kion mi ne faris por ĝi? kial mi esperis, ke ĝi
donos bonajn vinberojn, kaj ĝi tamen donis berojn senvalorajn? 5
Nun mi sciigos al vi, kion mi faros al mia vinberĝardeno:
forigita estos ĝia barilo, kaj ĝi estos ruinigata, ĝiaj muroj
estos disĵetitaj, kaj ĝi estos piedpremata. 6 Mi lasos ĝin
dezerta, ĝi ne estos pritranĉata nek prifosata, kaj elkreskos en
ĝi dornoj kaj pikarbustoj; kaj al la nuboj mi ordonos, ke ili ne
verŝu sur ĝin pluvon. 7 La vinberĝardeno de la Eternulo Cebaot
estas la domo de Izrael, kaj la viroj de Jehuda estas Lia plej
amata plantaĵo; kaj Li esperis justecon, sed montriĝis malnoblaĵo
--bonagojn, sed montriĝis kriindaĵo.

8 Ve al vi, kiuj aligas domon al domo, kampon al kampo, ĝis
restas jam nenia loko, por ke vi solaj posedu la landon! 9 En
miaj oreloj estas la vortoj de la Eternulo Cebaot: Multaj domoj
fariĝos dezertaj, grandaj kaj bonaj estos sen loĝantoj. 10 Ĉar
dek parceloj da vinberĝardeno donos nur unu bat'on, kaj ĥomero da
semoj donos nur unu efon.

11 Ve al tiuj, kiuj leviĝas frue matene, por fordoni sin al
drinkado, sidas malfrue nokte, por varmegigi sin per vino! 12
Harpo, psaltero, tamburino, fluto, kaj vino estas en iliaj
festenoj; sed la verkon de la Eternulo ili ne rigardas, kaj la
faron de Liaj manoj ili ne vidas. 13 Tial mia popolo estas
forkondukita en malliberecon pro nekomprenado, kaj ĝiaj
eminentuloj konsumiĝis de malsato, kaj ĝia popolamaso senfortiĝis
de soifo. 14 Pro tio Ŝeol larĝigis sian internon kaj
eksterordinare malfermis sian faŭkon; kaj malleviĝos tien ĝia
gloro kaj ĝia amaso kaj ĝia bruantaro kaj ĝia gajularo. 15
Kliniĝos homo kaj malaltiĝos viro, kaj la okuloj de fieruloj
humiliĝos. 16 Sed la Eternulo Cebaot altiĝos en la juĝo, kaj la
sankta Dio estos sankta en la justeco. 17 Tiam la ŝafidoj
paŝtiĝos en bona ordo, kaj fremduloj manĝos tion, kio restos de
la fortuloj.

18 Ve al tiuj, kiuj altiras malbonagon per ŝnuroj de vanteco kaj
pekon kvazaŭ per ĉenoj de ĉaroj; 19 al tiuj, kiuj diras: Li
rapidu, Li akcelu Sian faron, por ke ni vidu; la plano de la
Sanktulo de Izrael alproksimiĝu kaj venu, por ke ni ĝin ekkonu!

20 Ve al tiuj, kiuj la malbonon nomas bono kaj la bonon malbono,
kiuj mallumon faras lumo kaj la lumon mallumo, kiuj maldolĉon
faras dolĉo kaj la dolĉon maldolĉo!

21 Ve al tiuj, kiuj estas saĝuloj en siaj okuloj kaj antaŭ si mem
estas kompetentuloj!

22 Ve al tiuj, kiuj estas herooj, por trinki vinon, kaj bravuloj,
por miksi ebriigaĵon, 23 kiuj pravigas malvirtulon pro subaĉeto,
kaj de pravulo forprenas lian pravecon! 24 Pro tio, kiel la lango
de fajro formanĝas pajlon kaj la flamo ekstermas fojnon, tiel
ilia radiko fariĝos nutraĵo, kaj ilia floro suprenflugos kiel
polvo; ĉar ili malŝatis la instruon de la Eternulo Cebaot, kaj la
vortojn de la Sanktulo de Izrael ili malestimis.

25 Pro tio ekflamis la kolero de la Eternulo kontraŭ Lia popolo,
kaj Li etendis Sian manon kontraŭ ĝin kaj frapis ĝin; kaj
ektremis la montoj, kaj la kadavroj de la popolo estas kiel koto
sur la stratoj; kaj malgraŭ ĉio ĉi tio Lia kolero ne kvietiĝis,
kaj Lia brako estas ankoraŭ etendita. 26 Kaj Li levos signon por
la popoloj malproksimaj, kaj alvokos tian popolon de la
ekstremaĵo de la tero, kaj ĝi venos rapide kaj facile. 27 Ne
estos en tiu popolo laculo nek senfortulo, ĝi ne dormos nek
dormetos, ne deliberiĝos la zono de ĝia lumbo, kaj ne disŝiriĝos
rimeno de ĝia ŝuo. 28 Ĝiaj sagoj estas akraj, kaj ĉiuj ĝiaj
pafarkoj estas streĉitaj; la hufoj de ĝiaj ĉevaloj estas kiel
granito, kaj la radoj de ĝiaj ĉaroj kiel ventego. 29 Ĝia blekado
estas simila al la leona; ĝi krias, kiel leonidoj; ĝi ekbruas,
kaj ekkaptas la rabakiron kaj forportas, kaj neniu savas. 30 Kaj
ĝi blekegos super li en tiu tago simile al la bruo de la maro;
kiam oni rigardos la teron, tie estos mallumo kaj mizero, kaj la
lumo malaperos el la ĉielo.

Ĉapitro 6

1 En la jaro de la morto de la reĝo Uzija mi vidis la Sinjoron,
sidantan sur alta kaj levita trono, kaj Liaj baskoj plenigis la
templon. 2 Serafoj staris supre de Li; ĉiu havis po ses flugiloj;
per du li kovris sian vizaĝon, per du li kovris siajn piedojn,
kaj per du li flugis. 3 Kaj unu vokadis al alia, kaj diris:
Sankta, sankta, sankta estas la Eternulo Cebaot, la tuta tero
estas plena de Lia gloro. 4 Ekŝanceliĝis de la vokanta voĉo la
kolonoj de la pordo, kaj la domo pleniĝis de fumo. 5 Kaj mi
diris: Ve al mi! ĉar mi pereis; ĉar mi estas homo kun malpura
buŝo, kaj mi loĝas inter popolo malpurbuŝa, kaj la Reĝon, la
Eternulon Cebaot, vidis miaj okuloj. 6 Tiam alflugis al mi unu el
la serafoj, havante en la mano ardantan karbon, kiun li per
prenilo prenis de la altaro, 7 kaj li ektuŝis mian buŝon, kaj
diris: Jen ĉi tio ektuŝis vian buŝon, kaj foriĝis via malpieco,
kaj via peko estas pardonita. 8 Kaj mi ekaŭdis la voĉon de la
Sinjoro, kiu diris: Kiun Mi sendos, kaj kiu iros por ni? Kaj mi
diris: Jen mi estas, sendu min. 9 Tiam Li diris: Iru kaj diru al
tiu popolo: Vi aŭdos, sed ne komprenos; vi vidos, sed ne
rimarkos. 10 Sensentigu la koron de tiu popolo, kaj ĝiajn orelojn
surdigu, kaj ĝiajn okulojn blindigu, por ke ĝi ne vidu per siaj
okuloj, kaj por ke ĝi ne aŭdu per siaj oreloj, por ke ĝi ne
komprenu per sia koro, por ke ĝi ne konvertiĝu kaj ne saniĝu. 11
Mi diris: Ĝis kiam, ho Sinjoro? Kaj Li respondis: Ĝis malpleniĝos
la urboj pro nehavado de loĝantoj kaj la domoj pro nehavado de
homoj, kaj ĝis la tero tute dezertiĝos. 12 Kaj la Eternulo
forigos la homojn, kaj granda estos la forlasiteco en la lando.
13 Se restos en ĝi dekono, ĝi ankaŭ ekstermiĝos, sed kiel
terebintarbo aŭ kverko, de kiuj post la dehako restas ankoraŭ
radiko; sankta semo estos ĝia radiko.

Ĉapitro 7

1 En la tempo de Aĥaz, filo de Jotam, filo de Uzija, reĝo de
Judujo, eliris Recin, reĝo de Sirio, kaj Pekaĥ, filo de Remalja,
reĝo de Izrael, kontraŭ Jerusalemon, por militi kontraŭ ĝi; sed
ili ne povis konkeri ĝin. 2 Oni raportis al la domo de David,
dirante: La Sirianoj stariĝis tendare en la lando de Efraim. Tiam
ektremis lia koro kaj la koro de lia popolo, kiel la arboj de
arbaro tremas de vento.

3 Sed la Eternulo diris al Jesaja: Iru renkonte al Aĥaz, vi kaj
via filo Ŝear-Jaŝub, al la fino de la akvotubo de la supra
lageto, ĉe la vojo al la kampo de fulistoj, 4 kaj diru al li:
Gardu vin, kaj estu trankvila; ne timu, kaj via koro ne
senkuraĝiĝu pro la du fumantaj brulŝtipoj, pro la furiozo de
Recin kun la Sirianoj kaj de la filo de Remalja. 5 La Sirianoj,
kun Efraim kaj kun la filo de Remalja, havas malbonan intencon
kontraŭ vi, kaj diras: 6 Ni iru kontraŭ Judujon, ni malgrandigu
ĝin, malkovru ĝin por ni, kaj ni starigu kiel reĝon super ĝi la
filon de Tabeel. 7 Tiele diris la Sinjoro, la Eternulo: Tio ne
plenumiĝos, kaj tio ne estos. 8 Ĉar la kapo de Sirio estas
Damasko, kaj la kapo de Damasko estas Recin, kaj post sesdek kvin
jaroj Efraim ĉesos esti popolo. 9 Kaj la kapo de Efraim estas
Samario, kaj la kapo de Samario estas la filo de Remalja. Se vi
ne kredas, vi ne estas fidelaj.

10 Kaj plue diris la Eternulo: Diru al Aĥaz jene: 11 Petu por vi
signon de la Eternulo, via Dio, ĉu profunde malsupre, ĉu alte
supre. 12 Sed Aĥaz diris: Mi ne petos, kaj mi ne incitos la
Eternulon. 13 Kaj li diris: Aŭskultu, domo de David: ĉu ne
sufiĉas al vi ĉagreni homojn, ke vi ĉagrenas eĉ mian Dion? 14
Tial la Sinjoro mem donos al vi signon: jen virgulino gravediĝis,
kaj ŝi naskos filon, kaj ŝi donos al li la nomon Emanuel. 15
Buteron kaj mielon li manĝos, ĝis li povoscios forpuŝi malbonon
kaj elekti bonon. 16 Sed antaŭ ol la knabo povoscios forpuŝi
malbonon kaj elekti bonon, estos forlasita tiu lando, kiun vi
timas pro ĝiaj du reĝoj. 17 La Eternulo venigos sur vin kaj sur
vian popolon kaj sur la domon de via patro tiajn tagojn, kiuj ne
venis de post la tempo, kiam Efraim defalis de Jehuda; Li venigos
la reĝon de Asirio.

18 En tiu tago la Eternulo alvokos la muŝojn de la randoj de la
lagoj de Egiptujo kaj la abelojn de la lando Asiria; 19 kaj ili
venos kaj sidiĝos ĉiuj en la dezertigitaj valoj kaj en la fendoj
de la rokoj kaj sur ĉiuj arbustoj kaj sur ĉiuj pikarbetaĵoj.

20 En tiu tempo la Eternulo razos per dungita razilo, per la
transriveranoj, per la reĝo de Asirio, la kapon kaj la harojn de
la piedoj, kaj forigos eĉ la barbon.

21 En tiu tempo homo nutros junan bovinon kaj du ŝafojn; 22 kaj
pro la abundo de lakto li manĝos buteron; ĉar buteron kaj lakton
manĝos ĉiu, kiu restos en la lando.

23 En tiu tempo ĉiu loko, kie estis mil vinberbranĉoj, havantaj
la prezon de mil arĝentaj moneroj, kovriĝos per dornoj kaj
pikarbustoj. 24 Kun sagoj kaj pafarkoj oni venos tien, ĉar la
tuta lando kovriĝos per dornoj kaj pikarbustoj. 25 Kaj sur ĉiujn
montojn, kiujn oni prilaboradis per pioĉoj, oni ne povos
supreniri pro timo antaŭ la dornoj kaj pikarbustoj; oni sendos
tien bovojn, oni irigos tien ŝafojn.

Ĉapitro 8

1 Kaj la Eternulo diris al mi: Prenu al vi grandan skribtabulon,
kaj skribu sur ĝi per homa skribilo: Rapidu akiri, baldaŭ rabado.
2 Kaj mi prenis al mi du fidindajn atestantojn: la pastron Urija,
kaj Zeĥarjan, filon de Jebereĥja. 3 Kaj mi iris al la profetino,
kaj ŝi gravediĝis kaj naskis filon. Kaj la Eternulo diris al mi:
Donu al li la nomon: Rapidu-Akiri-Baldaŭ-Rabado. 4 Ĉar antaŭ ol
la knabo povoscios voki: Mia patro, kaj Mia patrino, la riĉaĵon
de Damasko kaj la rabakiron de Samario oni portos antaŭ la reĝo
de Asirio.

5 Kaj plue la Eternulo parolis al mi, dirante: 6 Pro tio, ke ĉi
tiu popolo malŝatis la akvon de Ŝiloaĥ, kiu fluas kviete, kaj
ĝojas pro Recin kaj pro la filo de Remalja: 7 pro tio la Sinjoro
jen venigos sur ilin la akvon de la Rivero, la forta kaj granda,
la reĝon de Asirio kaj lian tutan gloron; kaj ĝi leviĝos super
ĉiujn siajn kuŝujojn kaj iros super ĉiujn siajn bordojn. 8 Kaj ĝi
enpenetros en Judujon, inundos, leviĝos, kaj atingos ĝis la kolo;
kaj ĝi etendos siajn flugilojn kaj plenigos vian tutan landon, ho
Emanuel.

9 Koleru, ho popoloj, tamen vi ektimos; atentu, vi ĉiuj en la
malproksimaj landoj; armu vin, sed vi ektimos; armu vin, sed vi
ektimos. 10 Pripensu entreprenon, sed ĝi neniiĝos; parolu
vortojn, sed ili ne plenumiĝos, ĉar kun ni estas Dio. 11 Ĉar tiel
diris al mi la Eternulo, tenante la manon sur mi, kaj Li instruis
al mi, ke mi ne iru la vojon de tiu popolo, kaj Li diris: 12 Ne
nomu konspiro ĉion tion, kion tiu popolo nomas konspiro; kaj
tion, kion ĝi timas, ne timu, kaj tio vin ne teruru. 13 La
Eternulo Cebaot estu por vi sankta; Lin vi timu, kaj Li estu por
vi terura. 14 Li estos sanktaĵo kaj ŝtono de falpuŝiĝo kaj roko
de alfrapiĝo por la du domoj de Izrael, kaptilo kaj falilo por la
loĝantoj de Jerusalem. 15 Kaj multaj falpuŝiĝos, kaj falos kaj
rompiĝos, kaj enretiĝos kaj kaptiĝos.

16 Ligu la ateston, sigelu la leĝon ĉe Miaj lernantoj. 17 Kaj mi
atendas la Eternulon, kiu kaŝis Sian vizaĝon antaŭ la domo de
Jakob, kaj mi esperas al Li. 18 Jen, mi kaj la infanoj, kiujn la
Eternulo donis al mi, estas kiel signoj kaj atentigiloj en Izrael
de la Eternulo Cebaot, kiu loĝas sur la monto Cion.

19 Kaj se oni diros al vi: Demandu la antaŭdiristojn kaj la
sorĉistojn, la flustristojn kaj la murmuretistojn, ĉar popolo ja
demandas sian Dion, per la mortintoj por la vivantoj: 20 tiam al
la instruo kaj al la atesto! se ili ne diros konforme al tio, ili
ne havos matenan ĉielruĝon. 21 Ili irados sur ĝi premataj kaj
malsataj; kaj kiam ili estos malsataj, ili koleros kaj insultos
sian reĝon kaj sian Dion, kaj rigardos supren. 22 Kaj la teron
ili rigardos, kaj ili vidos mizeron kaj mallumon, premantan
mallumon, kaj en la mallumon ili estos puŝataj.

Ĉapitro 9

1 Sed ne restos la mallumo super tiuj, kiuj estas premataj: kiel
la antaŭa tempo humiligis la landon de Zebulun kaj la landon de
Naftali, la sekvonta tempo glorigos la apudmaran vojon, la
transan flankon de Jordan, la Galileon de la nacioj. 2 Popolo,
kiu iris en mallumo, ekvidis grandan lumon; super homoj, sidantaj
en lando de morta ombro, ekbrilis lumo. 3 Vi multigis la popolon,
Vi grandigis ĝian ĝojon; ili ĝojas antaŭ Vi, kiel oni ĝojas dum
la rikolto, kiel oni ĝojas ĉe dividado de rabakiro. 4 Ĉar la
jugon de ilia ŝarĝo, la kanon de ilia ŝultro, kaj la bastonon de
ilia premanto Vi rompis, kiel en la tempo de Midjan. 5 Ĉar ĉiu
armaĵo de tiuj, kiuj sin brue armis, kaj la vestoj, kiuj ruliĝis
en sango, estos forbruligitaj, ekstermitaj per fajro. 6 Ĉar
infano naskiĝis al ni, filo estas donita al ni, kaj la regado
estos sur lia ŝultro, kaj lia nomo estos: Mirinda, Konsilisto,
Potenculo, Patro de Eterneco, Princo de Paco; 7 por pligrandigi
la regadon kaj por paco senfina sur la trono de David kaj en lia
regno, por fortikigi ĝin kaj fortigi ĝin per justeco kaj vero de
nun ĝis eterne. La fervoro de la Eternulo Cebaot tion faros.

8 Vorton sendis la Sinjoro al Jakob, kaj ĝi falis en Izrael. 9
Tion sciu la tuta popolo, Efraim kaj la loĝantoj de Samario, kiuj
diras kun fiereco kaj kun malhumila koro: 10 Brikoj falis, sed el
hakitaj ŝtonoj ni konstruos; sikomoroj estas dishakitaj, sed ni
anstataŭigos ilin per cedroj. 11 La Eternulo fortigos kontraŭ ili
la malamikojn de Recin, kaj liajn kontraŭulojn Li ekscitos, 12 la
Sirianojn de antaŭe kaj la Filiŝtojn de malantaŭe; kaj ili
formanĝos Izraelon per la tuta buŝo. Malgraŭ ĉio ĉi tio ne
kvietiĝis Lia kolero, kaj Lia brako estas ankoraŭ etendita.

13 Sed la popolo ne turnas sin al Tiu, kiu ĝin batas, kaj la
Eternulon Cebaot ili ne serĉas. 14 Tial la Eternulo dehakos ĉe
Izrael la kapon kaj la voston, branĉon kaj kanon, en unu tago. 15
Maljunulo kaj eminentulo estas la kapo; kaj profeto, kiu instruas
malveraĵon, estas la vosto. 16 La gvidantoj de tiu popolo
erarigas, kaj la gvidatoj pereos. 17 Tial la Sinjoro ne ĝojos pro
iliaj junuloj, kaj iliajn orfojn kaj vidvinojn Li ne kompatos;
ĉar ĉiuj estas hipokrituloj kaj malbonaguloj, kaj ĉiu buŝo
parolas malnoblaĵon. Malgraŭ ĉio ĉi tio ne kvietiĝis Lia kolero,
kaj Lia brako estas ankoraŭ etendita.

18 Ĉar la malbonageco ekbrulis kiel fajro, dornojn kaj
pikarbustojn ĝi formanĝas, ĝi brulas en densejo de arbaro, kaj
leviĝas kolonoj da fumo. 19 De la kolero de la Eternulo Cebaot
ekbrulis la tero, kaj la popolo fariĝis manĝaĵo por la fajro;
neniu kompatas sian fraton. 20 Oni tranĉas dekstre kaj restas
malsataj, oni manĝas maldekstre kaj ne satiĝas; ĉiu manĝas la
karnon de sia brako. 21 Manase estas kontraŭ Efraim, kaj Efraim
kontraŭ Manase, ambaŭ kune kontraŭ Jehuda. Malgraŭ ĉio ĉi tio Lia
kolero ne kvietiĝis, kaj Lia brako estas ankoraŭ etendita.

Ĉapitro 10

1 Ve al la leĝdonantoj, kiuj starigas maljustajn leĝojn, kaj al
tiuj, kiuj skribas maljustajn verdiktojn, 2 por forpuŝi
malriĉulojn de la leĝo kaj forrabi la justecon de senhavuloj de
Mia popolo, por ke la vidvinoj fariĝu ilia rabakiro, kaj por
prirabi la orfojn! 3 Sed kion vi faros en la tago de puno kaj de
pereo, kiu venos de malproksime? al kiu vi kuros, por serĉi
helpon? kaj kie vi lasos vian honoron, 4 por ne fleksiĝi inter la
kaptitoj kaj ne fali inter la mortigitoj? Malgraŭ ĉio ĉi tio Lia
kolero ne kvietiĝis, kaj Lia brako estas ankoraŭ etendita.

5 Ve al la Asiriano, la vergo de Mia kolero! la bastono en iliaj
manoj estas Mia indigno. 6 Kontraŭ popolon hipokritan Mi lin
sendos, kaj pri la popolo de Mia kolero Mi donos al li ordonon,
ke li prenu militakiron, ke li rabu rabaĵon, kaj ke li piedpremu
ĝin kiel koton sur la stratoj. 7 Sed li ne tiel tion komprenas,
kaj lia koro ne tiel intencas; li intencas ekstermi kaj dispremi
ne malmulte da popoloj; 8 ĉar li diras: Ĉu miaj princoj ĉiuj ne
estas reĝoj? 9 Ĉu Kalno ne estas kiel Karkemiŝ? ĉu Ĥamat ne estas
kiel Arpad? ĉu Samario ne estas kiel Damasko? 10 Ĉar mia mano
trafis la regnojn idolistajn, kies idoloj estas pli multaj ol en
Jerusalem kaj en Samario, 11 tial, kiel mi agis kun Samario kaj
ĝiaj idoloj, tiel mi agos kun Jerusalem kaj ĝiaj idoloj.

12 Sed kiam la Sinjoro plenumos Sian tutan faron sur la monto
Cion kaj en Jerusalem, Mi rememoros la frukton de la malhumila
reĝo de Asirio kaj la majeston de liaj arogantaj okuloj; 13 ĉar
li diris: Mi tion faris per la forto de mia mano kaj per mia
saĝeco, ĉar mi estas saĝa; mi forigis la limojn de la popoloj,
rabis iliajn provizojn, kaj mi deĵetis kiel potenculo la
sidantojn; 14 kaj mia mano trovis la riĉaĵon de la popoloj kiel
neston; kaj kiel oni enkolektas forlasitajn ovojn, mi enkolektis
la tutan teron; kaj neniu movis flugilon, malfermis la buŝon, nek
krietis. 15 Ĉu povas hakilo fanfaroni antaŭ tiu, kiu hakas per
ĝi? ĉu povas segilo fieri antaŭ tiu, kiu ĝin tiras? kvazaŭ vergo
svingus tiun, kiu ĝin levas! kvazaŭ bastono levus tiun, kiu ne
estas el ligno!

16 Tial la Sinjoro, la Eternulo Cebaot, venigos malgrasecon sur
liajn grasulojn, kaj sub lia gloro ekbrulos fajro, kiel flamo. 17
Kaj la lumo de Izrael fariĝos fajro, kaj lia Sanktulo fariĝos
flamo; kaj ĝi forbruligos kaj ekstermos liajn pikarbustojn kaj
dornojn en unu tago, 18 kaj ekstermos la majeston de lia arbaro
kaj de lia fruktoĝardeno, de la animo ĝis la karno; kaj li
fariĝos kiel senfortigita kadukulo. 19 La restaĵo de la arboj de
lia arbaro estos malgrandnombra, kaj knabo povos ilin registri.

20 En tiu tago la restintoj de Izrael kaj la savitoj de la domo
de Jakob ne plu fidos sian batanton, sed fidos fidele la
Eternulon, la Sanktulon de Izrael. 21 Konvertiĝos la restintoj,
la restintoj de Jakob, al la Dio potenca. 22 Ĉar se via popolo,
ho Izrael, eĉ estos kiel la apudmara sablo, nur la restintoj
konvertiĝos; ĉar estas decidita ekstermo per inunda justeco. 23
Ĉar deciditan ekstermon la Sinjoro, la Eternulo Cebaot, faros en
la tuta lando.

24 Tial tiele diras la Sinjoro, la Eternulo Cebaot: Ne timu la
Asirianon, ho Mia popolo, kiu loĝas en Cion; per vergo li vin
frapos, kaj sian bastonon li levos kontraŭ vin, kiel la Egiptoj;
25 ĉar ankoraŭ tre malmulte daŭros, kaj finiĝos la kolero kaj Mia
furiozo pro iliaj malbonagoj; 26 kaj la Eternulo Cebaot aperigos
vipon super li, kiel Li frapis la Midjanidojn ĉe la roko Oreb kaj
kiel Lia bastono estis super la maro, kaj Li levos ĝin, kiel
kontraŭ la Egiptojn. 27 Kaj en tiu tago lia ŝarĝo estos deprenita
de sur viaj ŝultroj kaj lia jugo de sur via kolo, kaj la jugo
krevos pro la graseco.

28 Li venas Ajaton, trapasas Migronon, revizias siajn armilojn en
Miĥmaŝ; 29 ili trapasis la pasejon, tradormas la nokton en Geba;
Rama tremas, Gibea de Saul forkuras. 30 Kriu laŭte, filino de
Galim! atentu, Laiŝ! ho malriĉa Anatot! 31 Madmena cedas, la
loĝantoj de Gebim forkuras. 32 Jam hodiaŭ li restos en Nob; li
etendas sian manon kontraŭ la monton de la filino de Cion,
kontraŭ la monteton de Jerusalem.

33 Jen la Sinjoro, la Eternulo Cebaot, kun forto dehakos
branĉojn; la alte leviĝintaj estos dehakitaj, kaj la fieraj estos
humiligitaj. 34 Kaj Li pereigos la densajn partojn de la arbaro
per fero, kaj Lebanon falos de la Potenculo.

Ĉapitro 11

1 Eliros markoto el la trunko de Jiŝaj, kaj branĉo elkreskos el
ĝiaj radikoj. 2 Kaj estos sur li la spirito de la Eternulo,
spirito de saĝo kaj prudento, sprito de konsilo kaj forto,
spirito de sciado kaj de timo antaŭ la Eternulo. 3 Kaj agrabla
estos al li la timo antaŭ la Eternulo; kaj ne laŭ la rigardo de
siaj okuloj li juĝados, ne laŭ la aŭdo de siaj oreloj li
eldirados verdiktojn; 4 sed li juĝados malriĉulojn laŭ vero, kaj
laŭ justeco li eldirados verdiktojn por humiluloj de la lando;
kaj li frapos la teron per la vergo de sia buŝo, kaj per la spiro
de siaj lipoj li mortigos malpiulon. 5 Vero estos la zono de lia
lumbo, kaj fideleco la zono de liaj koksoj. 6 Kaj loĝos lupo kun
ŝafido, kaj leopardo kuŝos kun kaprido; kaj bovido kaj leonido
kaj grasigita bruto estos kune, kaj malgranda knabo ilin
kondukos. 7 Kaj bovino paŝtiĝos kun urso, kaj iliaj idoj kuŝos
kune; kaj leono simile al bovo manĝos pajlon. 8 Kaj suĉinfano
ludos super la truo de aspido, kaj demamigita infano metos sian
manon sur la neston de vipuro. 9 Oni ne malbonagos kaj ne
difektos sur Mia tuta sankta monto, ĉar la tero estos tiel plena
de konado de la Eternulo, kiel la akvo plenigas la maron.

10 En tiu tempo al la radiko de Jiŝaj, kiu staros kiel standardo
por la popoloj, celados la nacioj; kaj lia ripozejo estos honoro.

11 En tiu tempo la Sinjoro denove etendos Sian manon, por akiri
la restaĵon de Sia popolo, kiu restis de Asirio kaj de Egiptujo
kaj de Patros kaj de Etiopujo kaj de Elam kaj de Ŝinar kaj de
Ĥamat kaj de la insuloj de la maro. 12 Kaj Li levos standardon
inter la nacioj kaj kolektos la dispelitojn de Izrael, kaj la
disĵetitojn de Jehuda Li kolektos de la kvar finoj de la tero. 13
Kaj malaperos la envio kontraŭ Efraimon, kaj la premantoj de
Jehuda ekstermiĝos; Efraim ne envios Jehudan, kaj Jehuda ne
premos Efraimon. 14 Sed ili flugos kune al la Filiŝtoj
okcidenten, prirabos la filojn de la oriento, sur Edomon kaj
Moabon ili metos sian manon; kaj la Amonidoj ilin obeos. 15 Kaj
la Eternulo sekigos la golfon de Egiptujo, kaj svingos Sian manon
kun forta vento super la Rivero, kaj dividos ĝin en sep
riveretojn, kiujn oni povos transiri en ŝuoj. 16 Kaj estos vojo
por la restaĵo de Lia popolo, kiu restos de Asirio, kiel estis al
Izrael en la tempo, kiam li eliris el la lando Egipta.

Ĉapitro 12

1 En tiu tago vi diros: Mi dankas Vin, ho Eternulo; ĉar kvankam
Vi koleris min, Via kolero jam foriĝis, kaj Vi konsolas min. 2
Jen Dio estas mia savo: mi fidas, kaj mi ne timas; ĉar Dio, la
Eternulo, estas mia forto kaj mia kanto, kaj Li fariĝis mia savo.
3 Kaj vi ĉerpos kun ĝojo akvon el la fontoj de la savo. 4 Kaj vi
diros en tiu tago: Danku la Eternulon, voku Lian nomon, sciigu
Liajn farojn inter la popoloj, memorigu, ke Lia nomo estas alta.
5 Kantu al la Eternulo, ĉar majestaĵon Li faris; tio estu sciata
sur la tuta tero. 6 Ĝojkriu kaj kantu, loĝantino de Cion; ĉar
granda estas inter vi la Sanktulo de Izrael.

Ĉapitro 13

1 Profetaĵo pri Babel, kiun viziis Jesaja, filo de Amoc.

2 Sur senarba monto levu standardon, laŭte voku al ili, faru
signon per la mano, ke ili eniru en la pordegon de la
eminentuloj. 3 Mi ordonis al Miaj sanktigitoj, Mi kunvokis al Mia
kolero Miajn fortulojn, kiuj ĝojas pro Mia majesteco. 4 Bruo de
amaso estas sur la montoj, kvazaŭ de grandnombra popolo! bruo de
la regnoj de nacioj kolektiĝintaj! la Eternulo Cebaot
ĉirkaŭrigardas la batalontan militistaron. 5 Ili venis el lando
malproksima, de la rando de la ĉielo, la Eternulo kaj la iloj de
Lia kolero, por ruinigi la tutan landon. 6 Ĝemu, ĉar proksima
estas la tago de la Eternulo; kiel katastrofo ĝi venos de la
Plejpotenculo. 7 Tial ĉiuj manoj senfortiĝas kaj ĉiu homa koro
senkuraĝiĝas. 8 Ili estas terurataj, spasmoj kaj doloroj ilin
atakas, ili sin tordas, kiel naskantino; kun miro ili rigardas
unu alian, iliaj vizaĝoj flamas. 9 Jen venis la tago de la
Eternulo, kruela kaj kolera kaj furioza, por fari la landon
dezerto kaj ekstermi el ĝi ĝiajn pekulojn. 10 La steloj de la
ĉielo kaj ĝiaj stelfiguroj ne donas sian lumon, la suno
mallumiĝis leviĝante, kaj la luno ne briligos sian lumon. 11 Mi
repagos al la mondo la malbonon kaj al la malpiuloj ilian kulpon;
Mi ĉesigos la fierecon de la malhumiluloj, kaj la arogantecon de
la potenculoj Mi malaltigos. 12 Mi faros, ke viro estos pli kara,
ol oro, kaj homo estos pli kara, ol la ora metalo el Ofir. 13 Por
tio Mi ektremigos la ĉielon, kaj la tero skuiĝos el sia loko, pro
la kolero de la Eternulo Cebaot kaj en la tago de Lia flama
kolero. 14 Ili estos kiel gazelo persekutata, kiel ŝafo
forlasita; ĉiu sin turnos al sia popolo, kaj ĉiu kuros al sia
lando. 15 Ĉiu renkontita estos trapikita, kaj ĉiu kaptita falos
de glavo. 16 Iliaj infanoj estos frakasitaj antaŭ iliaj okuloj;
iliaj domoj estos prirabitaj, kaj iliaj edzinoj estos
malhonoritaj. 17 Mi vekos kontraŭ ilin la Medojn, kiuj ne ŝatas
arĝenton kaj oron ne avidas, 18 sed per pafarkoj mortigas
junulojn, frukton de ventro ne kompatas; infanojn ne indulgas
ilia okulo. 19 Kaj Babel, la plej bela el la regnoj, la majesta
belaĵo de la Ĥaldeoj, estos kiel Sodom kaj Gomora, ruinigitaj de
Dio; 20 neniu iam tie sidos, kaj por eterne ĝi restos neloĝata;
Arabo ne starigos tie sian tendon, kaj paŝtistoj tie ne ripozos.
21 Ripozos tie sovaĝaj bestoj, kaj iliaj domoj estos plenaj de
gufoj, kaj strutoj tie loĝos, kaj virkaproj tie saltados. 22 Kaj
ŝakaloj bruos en iliaj palacoj, kaj strigoj en la salonoj de
amuzo. Kaj baldaŭ venos ĝia tempo, kaj ĝiaj tagoj ne daŭros.

Ĉapitro 14

1 Ĉar la Eternulo ekkompatos Jakobon, kaj denove elektos
Izraelon, kaj reloĝigos ilin en ilia lando. Kaj fremduloj kuniĝos
kun ili, kaj aliĝos al la domo de Jakob. 2 Kaj popoloj prenos
ilin kaj venigos ilin sur ilian lokon, kaj la domo de Izrael
ekposedos ilin en la lando de la Eternulo kiel sklavojn kaj
sklavinojn. Kaj ili malliberigos siajn malliberigintojn kaj regos
siajn premintojn.

3 Kaj en tiu tago, kiam la Eternulo ripozigos vin de via suferado
kaj de via mizero, kaj de la malfacila laborado, per kiu oni
laborigis vin, 4 vi eldiros ĉi tiun mokokanton pri la reĝo de
Babel, kaj diros: Kiel kvietiĝis la premanto, ĉesiĝis la tributo!
5 La Eternulo rompis la bastonon de la maljustuloj, la vergon de
la regantoj, 6 kiu kolere batadis popolojn per batoj senĉesaj,
kolere regadis popolojn, senĉese persekutante. 7 Ekripozis,
trankviliĝis la tuta tero, ĝojkrias, kantante. 8 Eĉ la cipresoj
ĝojas pri vi, la cedroj de Lebanon: De tiu tempo, kiam vi
ekkuŝis, neniu hakanto venas al ni. 9 Ŝeol sube ekskuiĝis pro vi,
renkontante vin venantan; ĝi vekis por vi la mortintojn, ĉiujn
potenculojn de la tero; ĝi levis por vi de iliaj tronoj ĉiujn
reĝojn de la popoloj. 10 Ili ĉiuj ekparolos kaj diros al vi: Vi
ankaŭ senfortiĝis, kiel ni, vi similiĝis al ni; 11 en Ŝeolon
estas ĵetita via majesto kaj la bruo de viaj psalteroj; sub vi
sterniĝos vermoj, kaj vermoj estos via kovrilo. 12 Kial vi falis
de la ĉielo, ho brilo, filo de la matenruĝo! hakita sur la teron
vi estas, ho turmentinto de la popoloj. 13 Kaj vi diris en via
koro: Mi supreniros en la ĉielon, pli alten ol la steloj de Dio
mi levos mian tronon, kaj mi sidos sur la monto de kunveno, ĉe la
rando de nordo; 14 mi supreniros sur la altaĵon de la nuboj, mi
similiĝos al la Plejaltulo. 15 Sed en Ŝeolon vi estos mallevita,
en la profundon de la tombo! 16 Tiuj, kiuj vin vidos, rigardos
vin atente, kaj miros: Ĉu ĉi tio estas la viro, kiu tremigis la
teron, teruris regnojn, 17 kiu faris la mondon dezerto kaj
ruinigis ĝiajn urbojn, kiu siajn kaptitojn ne liberigis hejmen?
18 Ĉiuj reĝoj de popoloj kuŝas kun honoro, ĉiu en sia domo; 19
sed vi estas forĵetita el via tombo, kiel malŝatata branĉo,
kovrita de mortigitoj, trapikitaj per glavo, ĵetitaj malsupren en
kavon, kiel kadavro piedpremata. 20 Vi ne estos kun ili en tombo,
ĉar vian landon vi ruinigis, vian popolon vi mortigis; la semon
de malbonaguloj oni neniam nomos. 21 Preparu liajn filojn por
buĉo pro la pekoj de iliaj patroj, por ke ili ne leviĝu kaj ne
heredu la landon kaj ne plenigu la mondon per urboj. 22 Mi
leviĝos kontraŭ ilin, diras la Eternulo Cebaot; kaj Mi ekstermos
de Babel la nomon kaj restaĵon kaj filon kaj nepon, diras la
Eternulo. 23 Kaj Mi faros ĝin heredaĵo de botaŭroj, kaj akvaj
marĉoj, kaj Mi balaos ĝin per balailo de pereigo, diras la
Eternulo Cebaot.

24 Ĵuris la Eternulo Cebaot, dirante: Kiel Mi intencis, tiel
fariĝos; kaj kiel Mi decidis, tiel efektiviĝos; 25 frakasita
estos la Asiriano en Mia lando, kaj sur Miaj montoj Mi lin
dispremos, por ke foriĝu de ili lia jugo kaj lia ŝarĝo estu
deprenita de sur iliaj ŝultroj. 26 Tio estas la decido, farita
pri la tuta tero; kaj tio estas la mano, etendita super ĉiujn
popolojn. 27 Ĉar la Eternulo Cebaot decidis, kaj kiu malhelpos?
kaj Lia mano estas etendita, kiu do ĝin returnos?

28 En la jaro de la morto de la reĝo Aĥaz estis farita la
sekvanta profetaĵo:

29 Ne ĝoju, tuta Filiŝtujo, ke rompita estas la vergo, kiu vin
batadis; ĉar el la radiko de serpento eliros vipuro, kaj ĝia
produkto estos fluganta serpento. 30 Kaj la unuenaskitoj de
malriĉuloj paŝtiĝos, kaj senhavuloj ripozos sendanĝere; kaj Mi
pereigos per malsato vian radikon, kaj via restaĵo estos
mortigita. 31 Ĝemploru, ho pordego; kriu, ho urbo; perdis la
kuraĝon la tuta Filiŝtujo; ĉar de nordo venas fumo, kaj neniu
restas sola en iliaj taĉmentoj. 32 Kaj kion oni respondos al la
senditoj de la popolo? Ke la Eternulo fortikigis Cionon, kaj en
ĝi trovos defendon la malriĉuloj de Lia popolo.

Ĉapitro 15

1 Profetaĵo pri Moab:

En nokto ruiniga pereis Ar-Moab, en nokto ruiniga pereis Kir-
Moab. 2 Ili iris en la domon kaj sur la altaĵojn de Dibon, por
plori; pri Nebo kaj Medba ĝemploras Moab; ĉiuj kapoj estas
kalvaj, ĉiuj barboj estas razitaj. 3 Sur siaj stratoj ili
ĉirkaŭzonis sin per sakaĵoj; sur iliaj tegmentoj kaj placoj ĉiuj
ĝemkrias, konsumiĝas per plorado. 4 Krias Ĥeŝbon kaj Eleale, ĝis
Jahac oni aŭdas ilian voĉon; tial ĝemploras la armitoj de Moab,
lia animo tremas en li. 5 Mia koro krias pro Moab; liaj
forkurintoj kuras ĝis Coar, ĝis la tria Eglat; ĉar laŭ la vojo
supren al Luĥit ili iras plorante, ĉar sur la vojo al Ĥoronaim
leviĝas kriado de malfeliĉo. 6 Ĉar la akvo de Nimrim sekforiĝis,
ĉar sekiĝis la herbo, malaperis kreskaĵoj, verdaĵo jam ne
ekzistas. 7 Tial la abundaĵon, kiun ili kolektis, kaj sian
ŝparitaĵon ili transportas trans la riveron de la salikoj. 8 Ĉar
la kriado ĉirkaŭas la limojn de Moab, ĝis Eglaim atingas lia
plorado, kaj ĝis Beer-Elim atingas lia plorado. 9 Ĉar la akvo de
Dimon estas plena de sango; ĉar Mi ankoraŭ pli multe venigos sur
Dimonon, leonon sur la saviĝintojn de Moab kaj sur la restaĵon de
la lando.

Ĉapitro 16

1 Sendu ŝafidon al la reganto de la tero el Sela en la dezerto
sur la monton de la filino de Cion. 2 Kiel vaganta birdo,
elpelita el la nesto, tiel estos la filinoj de Moab ĉe la
transirejoj de Arnon. 3 Aranĝu konsilon, faru decidon; simile al
nokto faru vian ombron meze de la tago; kaŝu la elpelitojn, ne
malkaŝu la vaganton. 4 Miaj elpelitaj Moabidoj loĝu ĉe vi; estu
por ili ŝirmo kontraŭ la rabanto, ĝis ĉesiĝos la premado, finiĝos
la rabado, malaperos la piedpremanto el la lando. 5 Kaj
fortikiĝos trono per favorkoreco, kaj sur ĝi kun justeco en la
tendo de David sidos juĝisto, celanta justecon, akcelanta la
veron.

6 Ni aŭdis pri la fiereco de Moab, ke ĝi estas tre granda; lia
malhumileco kaj fiereco kaj furiozado estas pli granda, ol lia
forto. 7 Tial ĝemkrios Moab pri si mem, ĉiuj ĝemkrios; pri la
fundamentoj de Kir-Ĥareset ili ploras, profunde frapitaj. 8 Ĉar
la kampoj de Ĥeŝbon dezertiĝis, ankaŭ la vinberĝardenoj de Sibma;
la estroj de la popoloj dishakis la la plej bonajn branĉojn, kiuj
atingis ĝis Jazer, etendiĝis en la dezerton; ĝiaj markotoj
disĵetiĝis, transiris la maron. 9 Tial per la ploro de Jazer mi
ploros pri la vinberĝardeno de Sibma; mi priverŝos vin per miaj
larmoj, ho Ĥeŝbon kaj Eleale; ĉar krioj de triumfo falis sur
viajn somerajn fruktojn kaj sur vian grenrikolton. 10 Foriĝis de
la kampo ĝojo kaj gajeco, kaj en la vinberĝardenoj oni ne kantas
nek ĝojkrias; vinon en la vinpremejoj oni ne premas; la ĝojkriojn
Mi ĉesigis. 11 Tial mia interno sonas pri Moab kiel harpo, kaj
mia koro pri Kir-Ĥeres. 12 Kaj kiam montriĝos, ke Moab
senfortiĝis sur la altaĵo, kaj eniros en sian templon, por preĝi,
li nenion atingos.

13 Tio estas la vorto, kiun la Eternulo diris pri Moab antaŭ
longe. 14 Sed nun la Eternulo diris jene: Post tri jaroj, kiel
estas la jaroj de dungito, malaltiĝos la gloro de Moab kun la
tuta grandnombreco, kaj restos tre malmulte, malgrandnombre.

Ĉapitro 17

1 Profetaĵo pri Damasko:

Jen Damasko ne plu estos urbo, sed ĝi estos amaso da ruinaĵoj. 2
Forlasitaj estos la urboj de Aroer; brutaroj tie paŝtiĝos, kaj
neniu ilin fortimigos. 3 Kaj detruita estos la fortikaĵo de
Efraim, kaj la regno de Damasko kaj la restaĵo de Sirio estos
kiel la gloro de la Izraelidoj, diras la Eternulo Cebaot.

4 En tiu tempo maldikiĝos la gloro de Jakob, kaj lia grasa korpo
malgrasiĝos. 5 Kaj estos tiel, kiel kiam rikoltanto enkolektis la
grenon kaj lia mano rikoltis la spikojn, kaj estos kiel post la
rikolto de spikoj en la valo Refaim. 6 Kaj restos tie
postrikoltaĵo, kiel ĉe la skuado de olivarbo: du, tri olivoj sur
la supro de alta branĉo, kvar, kvin sur la branĉoj fruktoportaj,
diras la Eternulo, Dio de Izrael. 7 En tiu tempo la homo sin
turnos al sia Kreinto, kaj liaj okuloj ekrigardos al la Sanktulo
de Izrael. 8 Kaj li ne turnos sin al la altaroj, faritaj de liaj
manoj, kaj ne rigardos al la faritaĵo de siaj fingroj, al la
sanktaj stangoj kaj la idoloj de la suno. 9 En tiu tempo liaj
urboj fortikigitaj estos kiel ruinoj en arbaro aŭ sur altaĵo,
kiujn oni forlasis pro la Izraelidoj, kaj ili estos dezertaj. 10
Ĉar vi forgesis la Dion de via savo kaj ne memoris la Rokon de
via forteco; tial vi plantis plantaĵojn plezurigajn kaj kreskigis
fremdan vinberbranĉon; 11 en la tago, kiam vi plantis, vi zorgis
pri la kreskado, kaj en la mateno, kiam vi semis, vi zorgis pri
la floroj; sed en la tago de ricevado estas ne rikolto, sed
doloro suferiga.

12 Ho ve! bruo de multe da popoloj; ili bruas simile al la bruo
de maroj; kaj tumulto de gentoj, kiel tumulto de grandaj akvoj.
13 Gentoj bruas simile al la bruado de grandaj akvoj; sed Li
minace ekkrios al ili, kaj ili forkuros malproksimen, kaj ili
estos pelataj, kiel grenventumaĵo sur la montoj estas pelata de
vento, kaj kiel polvo estas pelata de ventego. 14 Dum la vespero
jen estas teruro; sed antaŭ la mateno ili jam ne ekzistas. Tia
estas la sorto de niaj premantoj kaj la loto de niaj rabantoj.

Ĉapitro 18

1 Ve al la lando flanke ombrata, kiu troviĝas transe de la
riveroj Etiopaj, 2 kiu sendas senditojn per la maro kaj per kanaj
ŝipoj sur la akvo! Iru, rapidaj senditoj, al la popolo
grandkreska kaj glathaŭta, al la popolo, kiu estas pli terura, ol
kia ajn alia, al la popolo laŭregulara kaj piedpremanta, kies
landon tratranĉas riveroj. 3 Vi ĉiuj, kiuj troviĝas en la mondo
kaj loĝas sur la tero! rigardu, kiam oni levos standardon; kaj
aŭskultu, kiam oni ekblovos per trumpeto. 4 Ĉar tiel diris al mi
la Eternulo: Mi restos trankvila kaj rigardos en Mia loĝejo, kiel
serena varmego ĉe hela lumo, kiel rosa nubo ĉe varmego de
rikolto. 5 Ĉar antaŭ la rikolto, kiam la florado finiĝis kaj la
floro fariĝis matura bero, Li detranĉos la branĉojn per tranĉiloj
kaj deprenos la vinberbranĉojn. 6 Ĉio kune estos lasita por la
rabobirdoj de la montoj kaj por la bestoj de la tero; kaj la
rabobirdoj loĝos super ĝi en somero, kaj ĉiaj bestoj de la tero
super ĝi vintros. 7 En tiu tempo sur la lokon de la nomo de la
Eternulo Cebaot, sur la monton Cion, alportos donacojn al la
Eternulo Cebaot la popolo grandkreska kaj glathaŭta, la popolo,
kiu estas pli terura, ol kia ajn alia, la popolo laŭregulara kaj
piedpremanta, kies landon tratranĉas riveroj.

Ĉapitro 19

1 Profetaĵo pri Egiptujo:

Jen la Eternulo veturos sur malpeza nubo kaj venos Egiptujon. Kaj
ektremos antaŭ Li la idoloj de Egiptujo, kaj la koro de la
Egiptoj senkuraĝiĝos interne de ili. 2 Kaj Mi tumultigos Egiptojn
kontraŭ Egiptojn; kaj militos ĉiu kontraŭ sia frato kaj ĉiu
kontraŭ sia amiko, urbo kontraŭ urbo, regno kontraŭ regno. 3 Kaj
malaperos la kuraĝo de la Egiptoj interne de ili, kaj Mi detruos
iliajn intencojn; kaj ili demandos la idolojn kaj la sorĉistojn
kaj la aŭguristojn kaj la antaŭdiristojn. 4 Kaj Mi transdonos la
Egiptojn en la manon de kruela sinjoro, kaj senkompata reĝo regos
super ili, diras la Sinjoro, la Eternulo Cebaot. 5 Kaj sekforiĝos
la akvo el la maro, kaj la rivero senakviĝos kaj sekiĝos. 6 Kaj
senhaviĝos la riveroj, elĉerpiĝos kaj sekiĝos la kanaloj de
Egiptujo, kano kaj junko velkos. 7 La herbejoj apudakvaj, super
la akvo mem, kaj ĉio semita apud la akvo velkos, sekiĝos, kaj
malaperos. 8 Kaj malĝojos la fiŝkaptistoj, kaj ploros ĉiuj, kiuj
ĵetas fiŝhokojn en la akvon, kaj la etendantoj de retoj surakvaj
estos malfeliĉaj. 9 Kaj hontos la prilaboristoj de lino kombita
kaj la teksistoj de blanka tolo. 10 Kaj la pilastroj de la lando
estos disbatitaj; ĉiuj dungatoj estos malgajaj. 11 Malsaĝaj estas
la princoj de Coan; la saĝaj konsilistoj de Faraono fariĝis
senkonsilaj. Kiel vi diros al Faraono: Mi estas filo de saĝuloj,
ido de antikvaj reĝoj? 12 Kie do nun estas viaj saĝuloj? ili do
diru al vi kaj sciigu, kion la Eternulo Cebaot decidis pri
Egiptujo. 13 Malsaĝiĝis la princoj de Coan, trompiĝis la princoj
de Nof, erarigis Egiptujon, la fundamenton de siaj gentoj. 14 La
Eternulo verŝis en ilin spiriton de konfuzo; kaj ili erarigis
Egiptujon en ĉiuj ĝiaj faroj, kiel ebriulo ŝanceliĝas vomante. 15
Kaj estos en Egiptujo nenia faro, kiun farus kapo aŭ vosto,
branĉo aŭ kano.

16 En tiu tempo Egiptujo estos kiel virinoj; ĝi tremos kaj timos
antaŭ la moviĝo de la mano de la Eternulo Cebaot, kiun Li svingos
super ĝi. 17 Kaj la lando de Jehuda fariĝos teruraĵo por la
Egiptoj; ĉiu, kiu rememoros ĝin, ektimos, pro la decido de la
Eternulo Cebaot, kiun Li decidis pri ili.

18 En tiu tempo estos en la lando Egipta kvin urboj, parolantaj
la lingvon Kanaanan kaj ĵurantaj per la Eternulo Cebaot; unu
havos la nomon Urbo de Detruo.

19 En tiu tempo estos altaro por la Eternulo meze de la lando
Egipta, kaj monumento por la Eternulo apud ĝia limo; 20 kaj ĝi
estos signo kaj atesto pri la Eternulo Cebaot en la lando Egipta;
ĉar ili krios al la Eternulo pro la premantoj, kaj Li sendos al
ili savanton kaj potenculon, kiu savos ilin. 21 Kaj la Eternulo
fariĝos konata al la Egiptoj; kaj la Egiptoj tiam ekkonos la
Eternulon, kaj alportos buĉoferojn kaj farunoferojn, kaj faros
sanktajn promesojn al la Eternulo kaj plenumos. 22 La Eternulo
frapos la Egiptojn, frapos kaj resanigos; kaj ili returnos sin al
la Eternulo, kaj Li aŭskultos ilian peton kaj resanigos ilin.

23 En tiu tempo estos vojo de Egiptujo al Asirio; kaj la
Asirianoj venados en Egiptujon kaj la Egiptoj en Asirion, kaj la
Egiptoj servados kune kun la Asirianoj.

24 En tiu tempo Izrael estos triope kun Egiptujo kaj Asirio;
estos beno sur la tero. 25 La Eternulo Cebaot benos ilin,
dirante: Benataj estu Mia popolo la Egiptoj, kaj Asirio, verko de
Miaj manoj, kaj Mia heredaĵo Izrael.

Ĉapitro 20

1 En la jaro, kiam Tartan venis Aŝdodon, kien lin sendis Sargon,
reĝo de Asirio, kaj li militis kontraŭ Aŝdod kaj prenis ĝin, 2 en
tiu tempo la Eternulo parolis per Jesaja, filo de Amoc, dirante:
Iru, kaj demetu la sakaĵon de via lumbo, kaj demetu la ŝuojn de
viaj piedoj. Kaj li faris tiel; li iris nuda kaj nudpieda. 3 Kaj
la Eternulo diris: Kiel Mia servanto Jesaja iris nuda kaj
nudpieda por trijara montrado kaj antaŭdirado pri Egiptujo kaj
Etiopujo, 4 tiel la reĝo de Asirio kondukos la kaptitajn Egiptojn
kaj la ekzilitajn Etiopojn, junulojn kaj maljunulojn, nudajn kaj
nudpiedajn kaj kun nudaj hontaj partoj, malhonore por la Egiptoj.
5 Kaj ili havos teruron kaj honton pro Etiopujo, kiun ili fidis,
kaj pro Egiptujo, pri kiu ili fanfaronis. 6 Kaj en tiu tempo
diros la loĝantoj de tiu apudmara lando: Jen kia estas nia fidita
lando, kien ni kuris, por serĉi helpon, por savi nin kontraŭ la
reĝo de Asirio; kiamaniere ni nun savos nin?

Ĉapitro 21

1 Profetaĵo pri la apudmara dezerto:

Kiel renversanta de ventego de sudo, li venas el la dezerto, el
lando terura. 2 Kruela vizio estas montrita al mi: rabanto rabas,
kaj ruiniganto ruinigas. Supreniru, ho Elam; sieĝu, ho Medujo;
ĉiun ĝemadon mi ĉesigis. 3 Tial mia lumbo estas plena de doloro;
turmentoj kaptis min, kiel turmentoj de naskantino; mi tordiĝis,
kiam mi aŭdis; mi sentis teruron, kiam mi vidis. 4 Konsterniĝas
mia koro, teruro min frapis; la ĉarma nokto fariĝis por mi
teruro. 5 Preparu tablon, starigu gardostarantojn, manĝu, trinku.
Leviĝu, princoj, ŝmiru la ŝildon. 6 Ĉar tiele diris al mi mia
Sinjoro: Iru, starigu observanton; kion li vidos, li diru. 7 Kaj
li vidis vicojn da ĉevaloj duope, vicojn da azenoj, vicojn da
kameloj; kaj li aŭskultis atente, kun granda atento. 8 Kaj li
ekkriis kiel leono: Mia sinjoro, mi staris konstante sur mia
observejo dum la tago, kaj sur mia gardejo mi staris tutajn
noktojn; 9 kaj jen venis viro, veturanta sur duĉevala ĉaro, kaj
li ekkrias kaj diras: Falis, falis Babel, kaj ĉiuj idoloj de ĝiaj
dioj rompiĝis sur la teron. 10 Mia draŝaĵo, kaj filo de mia
garbejo! kion mi aŭdis de la Eternulo Cebaot, Dio de Izrael, tion
mi diris al vi.

11 Profetaĵo pri Duma:

Oni krias al mi el Seir: Gardisto, kiom da nokto restas?
gardisto, kiom da nokto restas? 12 La gardisto diris: Venis la
mateno, kaj tamen estas nokto; se vi volas demandi, demandu,
revenu denove.

13 Profetaĵo pri Arabujo:

En la arbaro Arabuja pasigu la nokton, karavanoj Dedanaj! 14
Elportu akvon renkonte al la soifanto, vi, loĝantoj de la lando
Tema, kun pano renkontu la forkurinton; 15 ĉar oni forkuras de
glavo, de akrigita glavo, kaj de pafarko streĉita, kaj de kruela
batalo. 16 Ĉar tiele diris al mi la Sinjoro: Post unu jaro, kiel
la jaro de dungito, malaperos la tuta gloro de Kedar; 17 kaj la
restaĵo de la heroaj arkpafistoj de Kedar estos malgranda; ĉar la
Eternulo, Dio de Izrael, diris.

Ĉapitro 22

1 Profetaĵo pri la valo de vizio:

Kio nun estas al vi, ke vi ĉiuj iris sur la tegmentojn? 2 Vi,
plena de bruo, urbo tumulta, urbo gaja, viaj mortigitoj ne estas
mortigitaj per glavo kaj ne mortis en batalo; 3 ĉiuj viaj ĉefoj
kune forkuris de pafarko; ĉiuj, kiujn oni trovis ĉe vi, estas
ligitaj; ligitaj estas kune ĉiuj, kiuj forkuris malproksimen. 4
Tial mi diris: Forturnu vin de mi, mi ploros maldolĉe; ne penu
konsoli min pri la malfeliĉo de la filino de mia popolo. 5 Ĉar
tio estas tago de konsterno kaj de piedpremado kaj de konfuzo
antaŭ la Sinjoro, la Eternulo Cebaot, en la valo de vizio;
detruado de muroj kaj vokado al la montoj. 6 Kaj Elam portis
sagujon en vico da rajdantoj, kaj Kir briligis ŝildon. 7 Kaj viaj
plej bonaj valoj pleniĝis de ĉaroj, kaj rajdantoj sin aranĝis
antaŭ la pordego. 8 Kaj oni formetis la kurtenon de Jehuda; kaj
vi rigardis en tiu tago la armilojn de la arbara domo, 9 kaj vi
vidis, ke estas multe da fendoj en la urbo de David; kaj vi
kolektis la akvon de la malsupra lageto. 10 Kaj vi kalkulis la
domojn de Jerusalem; kaj vi detruis la domojn, por fortikigi la
muron. 11 Kaj inter la du muroj vi faris basenon por la akvo de
la malnova lageto. Sed vi ne direktis vian rigardon al Tiu, kiu
tion faris, kaj ĝian antikvan Kreinton vi ne rigardis. 12 Kaj en
tiu tago la Sinjoro, la Eternulo Cebaot, vokis, ke oni ploru kaj
kriu, kaj detranĉu siajn harojn kaj surmetu sur sin sakaĵon. 13
Jen estas ĝojo kaj gajeco: oni mortigas bovojn, buĉas ŝafojn; oni
manĝas viandon kaj trinkas vinon, dirante: Ni manĝu kaj trinku,
ĉar morgaŭ ni mortos. 14 Sed al mia orelo malkaŝis la Eternulo
Cebaot: Ĉi tiu malbonagado ne estos pardonita al vi, ĝis vi
mortos, diris la Sinjoro, la Eternulo Cebaot.

15 Tiele diris la Sinjoro, la Eternulo Cebaot: Iru, venu al tiu
administranto, al Ŝebna, la palacestro, kaj diru: 16 Kion vi
havas ĉi tie? kaj kiun vi havas ĉi tie, ke vi elhakigis al vi ĉi
tie tombon? Li elhakigas alte sian tombon, li elĉizigas en la
roko loĝejon por si. 17 Jen la Eternulo forte vin ĵetos kaj forte
vin kaptos; 18 Li volvos vin kaj rulos kiel globon en vastan
landon; tie vi mortos, tie restos la ĉaroj de via gloro, vi,
malhonoro de la domo de via sinjoro! 19 Kaj Mi depuŝos vin de via
posteno, kaj el via ofico vi estos forigita. 20 Kaj en tiu tago
Mi alvokos Mian servanton Eljakim, filon de Ĥilkija, 21 kaj Mi
vestos lin per via ĥitono kaj zonos per via zono, kaj vian
regadon Mi transdonos en lian manon; kaj li estos patro por la
loĝantoj de Jerusalem kaj por la domo de Jehuda. 22 Kaj Mi metos
la ŝlosilon de la domo de David sur lian ŝultron; kaj li
malfermos, kaj neniu fermos; kaj li fermos, kaj neniu malfermos.
23 Kaj Mi fortikigos lin kiel najlon sur loko fidinda, kaj li
estos trono de honoro en la domo de sia patro. 24 Kaj pendos sur
li la tuta gloro de la domo de lia patro, la infanoj kaj idoj,
ĉiuj malgrandaj vazoj, de la vazoj por manĝado ĝis la vazoj por
trinkado. 25 En tiu tago, diras la Eternulo Cebaot, estos
forigita la najlo, fortikigita sur loko fidinda; ĝi estos rompita
kaj falos, kaj pereos la ŝarĝo, kiu estis sur ĝi; ĉar la Eternulo
diris.

Ĉapitro 23

1 Profetaĵo pri Tiro:

Plorkriu, ho ŝipoj de Tarŝiŝ; ĉar ĝi estas detruita tiel, ke
restis neniu domo, neniu pordo. El la lando de la Kitidoj tio
estas sciigita al ili. 2 Silentu, ho loĝantoj de la apudmara
lando. Komercistoj de Cidon, transveturantaj la maron, vin
plenigadis; 3 sur granda akvo oni venigadis al ĝi semojn de
Ŝiĥor, rikoltaĵon de Nilo; kaj ĝi estis komercejo de la popoloj.
4 Hontu, Cidon; ĉar la maro, la mara fortikaĵo diris: Mi ne havis
dolorojn, mi ne naskis, mi ne edukis knabojn, mi ne kreskigis
knabinojn. 5 Kiam oni tion aŭdos en Egiptujo, oni ektremos ĉe la
sciigo pri Tiro. 6 Transiru al Tarŝiŝ, plorkriu, ho loĝantoj de
la apudmara lando. 7 Ĉu tio estas via gaja urbo, la tre antikva?
ĝiaj piedoj forportas ĝin, por loĝi malproksime. 8 Kiu decidis
tion pri Tiro, la kronita, kies komercistoj estas princoj kaj
kies negocistoj estas eminentuloj de la lando? 9 La Eternulo
Cebaot tion decidis, por malaperigi la majeston de ĉiu gloro, por
humiligi ĉiujn eminentulojn de la lando. 10 Trapasu vian landon
kiel rivero, ho filino de Tarŝiŝ; jam nenio vin zonas. 11 Sian
manon Li etendis super la maron, Li skuis regnojn; la Eternulo
faris ordonon pri Kanaan, por ekstermi liajn fortikaĵojn. 12 Kaj
Li diris: Vi en plu estos gaja, vi, senhonorigita virgulino,
filino de Cidon! Leviĝu, transiru al la Kitidoj; sed ankaŭ tie vi
ne havos trankvilecon. 13 Jen la lando de la Ĥaldeoj: ĉi tiu
popolo ne ekzistis; la Asiriano ĝin fondis por la loĝantoj de la
dezerto; ili starigis sieĝajn turojn, detruis ĝiajn palacojn,
faris ĝin ruino. 14 Plorkriu, ho ŝipoj de Tarŝiŝ; ĉar detruita
estas via potenco. 15 En tiu tempo Tiro estos forgesita dum
sepdek jaroj, kiuj estas kiel la tempo de unu reĝo; post la fino
de la sepdek jaroj estos kun Tiro tio, kion oni kantas pri
malĉastistino: 16 Prenu la harpon, ĉirkaŭiru la urbon, ho
forgesita malĉastistino; ludu bone, kantu multe, por ke oni
rememoru vin. 17 Kaj post la fino de la sepdek jaroj la Eternulo
vizitos Tiron, kiu denove ricevados promalĉastajn donacojn kaj
malĉastados kun ĉiuj regnoj de la mondo sur la supraĵo de la
tero. 18 Kaj ĝia komercenspezo kaj ĝiaj promalĉastaj donacoj
estos konsekritaj al la Eternulo; ili ne estos kolektataj en
trezorejon nek konservataj; sed por tiuj, kiuj loĝas antaŭ la
vizaĝo de la Eternulo, estos ĝia komercenspezo, por ke ili manĝu
sate kaj havu belajn vestojn.

Ĉapitro 24

1 Jen la Eternulo dezertigas la landon kaj ruinigas ĝin kaj
ŝanĝas ĝian aspekton kaj disĵetas ĝiajn loĝantojn. 2 Kaj estos al
la popolo kiel al la pastro, al la servisto kiel al lia mastro,
al la servistino kiel al ŝia mastrino, al la aĉetanto kiel al la
vendanto, al la pruntedonanto kiel al la prunteprenanto, al la
ŝuldanto kiel al la kreditoro. 3 Tute dezertigita estos la lando
kaj tute prirabita; ĉar la Eternulo tion diris. 4 Funebras kaj
velkas la lando, senfortiĝas kaj velkas la mondo, senfortiĝas la
eminentuloj de la popolo de la lando. 5 Kaj la tero estas
malpurigita de siaj loĝantoj; ĉar ili malobeis la instruon,
ŝanĝis la leĝon, detruis la eternan interligon. 6 Pro tio malbeno
konsumis la teron, kaj kulpiĝis tiuj, kiuj loĝas sur ĝi; pro tio
forbrulis la loĝantoj de la lando kaj restis malmulte da homoj. 7
Malgaja estas la mosto, sensukiĝis la vinbero, ĝemas ĉiuj
ĝojintoj. 8 Ĉesiĝis la gajeco de tamburinoj, malaperis la bruo de
gajuloj, ĉesiĝis la gajeco de harpo. 9 Oni ne trinkas vinon ĉe
kantado; maldolĉa estas ebriigaĵo por siaj trinkantoj. 10
Ruinigita estas la dezerta urbo; ĉiuj domoj estas fermitaj tiel,
ke oni ne povas eniri. 11 Oni ploras sur la stratoj pri vino;
mallumiĝis ĉia ĝojo, malaperis la gajeco de la lando. 12 En la
urbo restis dezerteco, kaj la pordegoj disbatitaj estas
ruinigitaj. 13 Ĉar tiel estos meze de la lando, meze de la
popoloj: kiel post fruktoskuo de olivarbo, kiel estas al la
restintaj beroj post la fino de la vinberrikolto. 14 Ili levos
sian voĉon kaj ĝojkrios, pri la majesto de la Eternulo ili krios
de la maro. 15 Tial en la regionoj orientaj gloru la Eternulon,
sur la insuloj de la maro la nomon de la Eternulo, Dio de Izrael.

16 De la rando de la tero ni aŭdis kantadon: Gloro al la justulo;
sed mi diras: Ho mi malfeliĉa, ho mi malfeliĉa, ve al mi! rabis
rabistoj, kaj per granda rabado ili rabis. 17 Teruro, kavo, kaj
kaptilo trafos vin, ho loĝantoj de la tero. 18 Kaj tiu, kiu
forkuros de la voĉo de la teruro, falos en kavon; kaj kiu eliros
el la kavo, trafos en la kaptilon; ĉar la aperturoj de alte
malfermiĝis kaj la fundamento de la tero ekskuiĝis. 19 Forte
diskrevis la tero, forte dispeciĝis la tero, forte skuiĝis la
tero. 20 Ŝanceliĝas la tero kiel ebriulo, kaj balanciĝas kiel
hamako; kaj pezas sur ĝi ĝia krimeco; kaj ĝi falis, kaj ne plu
leviĝos.

21 Kaj en tiu tempo punos la Eternulo la taĉmentojn de la alto en
la ĉielo kaj la reĝojn de la tero sur la tero. 22 Kaj ili estos
kolektitaj kune, ligitaj en malliberejo, kaj ili estos enŝlositaj
en ŝlositejo, kaj post longa tempo ili estos punitaj. 23 Kaj
ruĝiĝos la luno, kaj hontos la suno, kiam la Eternulo Cebaot
ekreĝos sur la monto Cion kaj en Jerusalem, kaj Lia gloro aperos
antaŭ Liaj plejaĝuloj.

Ĉapitro 25

1 Ho Eternulo, Vi estas mia Dio; mi gloros Vin, mi laŭdos Vian
nomon; ĉar Vi faris miraklon; decidoj antikvaj fariĝis
efektivaĵoj kaj veraĵoj. 2 Ĉar Vi faris el urbo amason da ŝtonoj;
urbon fortikigitan Vi faris ruino; la kasteloj de la barbaroj ne
plu prezentas urbon kaj neniam rekonstruiĝos. 3 Pro tio gloros
Vin popolo potenca, urbo de fortaj gentoj Vin timos. 4 Ĉar Vi
fariĝis fortikaĵo por senhavulo, fortikaĵo por malriĉulo en lia
mizero, rifuĝejo kontraŭ pluvego, ombro kontraŭ varmego; ĉar la
spirito de potenculoj estas kiel pluvego kontraŭ muron. 5 Kiel
varmegon en dezerto Vi kvietigis la malhumilecon de la barbaroj;
kiel varmego per ombro de nubo estas mallaŭtigita la kantado de
la potenculoj. 6 Kaj la Eternulo Cebaot faros por ĉiuj popoloj
sur tiu monto festenon el grasaĵoj, festenon el bona vino, el
grasaĵoj sukoplenaj, el vinoj ne fermentintaj. 7 Kaj Li forigos
sur tiu monto la kovrilon, kiu kovras ĉiujn popolojn, kaj la
kurtenon, kiu estas etendita super ĉiuj gentoj. 8 Li neniigos la
morton por ĉiam; kaj la Sinjoro, la Eternulo, forviŝos la larmojn
de ĉiuj vizaĝoj, kaj la honton de Sia popolo Li forigos de la
tuta tero; ĉar la Eternulo tion diris.

9 Kaj oni diros en tiu tago: Jen estas nia Dio, al kiu ni
esperis, kaj Li nin savis; jen estas la Eternulo, al kiu ni
esperis, ni ĝoju kaj estu gajaj pro Lia savo. 10 Ĉar haltos la
mano de la Eternulo sur tiu monto; tiam Moab estos dispremita sur
sia loko, kiel pajlo estas dispremata en sterka koto. 11 Kaj se
li etendos siajn manojn meze de ĝi, kiel naĝanto etendas, por
naĝi, tiam humiliĝos lia fiereco kune kun la lerteco de liaj
manoj. 12 Kaj viajn altajn fortikajn murojn Li renversos,
malaltigos, ĵetos sur la teron al la polvo.

Ĉapitro 26

1 En tiu tago la jena kanto estos kantata en la lando Juda: Ni
havas urbon potencan; savon Li starigas kiel murojn kaj remparon.
2 Malfermu la pordegojn, por ke eniru la popolo justa,
konservanta la fidelecon. 3 Por la fidmensulo Vi konservos pacon
absolutan; ĉar Vin li fidas. 4 Fidu la Eternulon por ĉiam; ĉar en
Dio, la Eternulo, estas roko eterna. 5 Ĉar Li ĵetis malsupren
loĝantojn de la altaĵo, urbon alte leviĝintan; Li malaltigis ĝin,
malaltigis ĝis la tero, ĵetis ĝin al la polvo. 6 Piedo ĝin
premas, la piedoj de malriĉuloj, la plandoj de senhavuloj. 7 La
vojo de justulo estas rekta; Vi, Pravulo, ebenigas la vojon de
justulo. 8 Eĉ sur la vojo de Via juĝo, ho Eternulo, ni esperis al
Vi; Vian nomon kaj la memoron pri Vi sopiris nia animo. 9 Per mia
animo mi sopiris Vin en la nokto, per mia spirito en mia interno
mi serĉis Vin matene; ĉar dum Via juĝado sur la tero la loĝantoj
de la mondo lernis justecon. 10 Se malvirtulo estas indulgata, li
ne lernas justecon; en lando de justeco li agas maljuste kaj ne
rigardas la majeston de la Eternulo.

11 Ho Eternulo, levita estis Via mano, sed ili ne vidis tion; ili
ekvidos kun honto Vian ĵaluzon pri la popolo; Via flama kolero
kontraŭ Viaj malamikoj formanĝos ilin. 12 Ho Eternulo, Vi
starigos por ni pacon; ĉar ankaŭ ĉiujn niajn aferojn Vi faris por
ni. 13 Ho Eternulo, nia Dio! regis super ni sinjoroj krom Vi, sed
nur per Vi ni gloras Vian nomon. 14 Ili mortis kaj ne reviviĝos,
ili estas malvivuloj kaj ne releviĝos; ĉar Vi ilin punis kaj
ekstermis, kaj Vi malaperigis ĉiun memoron pri ili. 15 Vi
multigis la popolon, ho Eternulo, Vi multigis la popolon; Vi
gloriĝis vaste sur ĉiuj finoj de la tero.

16 Ho Eternulo, en mizero ili rememoris Vin, ili preĝis mallaŭte,
kiam Vi ilin punis. 17 Kiel gravedulino ĉe la alproksimiĝo de la
naskado turmentiĝas kaj krias en siaj doloroj, tiel ni estis
antaŭ Vi, ho Eternulo. 18 Ni estis gravedaj, ni turmentiĝis, ni
naskis kvazaŭ venton; savon ni ne venigis al la tero, kaj ne
falis la loĝantoj de la mondo. 19 Reviviĝos Viaj mortintoj, miaj
kadavroj releviĝos. Vekiĝu kaj ĝoju vi, kuŝantaj en la tero; ĉar
roso sur kreskaĵoj estas Via roso, kaj la tero elĵetos la
mortintojn.

20 Iru, mia popolo, eniru en viajn ĉambrojn kaj ŝlosu viajn
pordojn post vi; kaŝu vin por mallonga momento, ĝis pasos la
kolero. 21 Ĉar jen la Eternulo eliros el Sia loko, por puni la
malbonagojn de la loĝantoj de la tero; kaj la tero malkaŝos sian
sangon kaj ne plu kovros siajn mortigitojn.

Ĉapitro 27

1 En tiu tago la Eternulo punos per Sia peza kaj granda kaj forta
glavo la levjatanon, la serpenton eltordiĝeman, kaj la
levjatanon, la serpenton kurbiĝantan; kaj Li mortigos la drakon,
kiu estas en la maro.

2 En tiu tago kantu pri ĝi, pri la kara vinberĝardeno: 3 Mi, la
Eternulo, estas ĝia gardanto; ĉiumomente Mi trinkigas ĝin; por ke
neniu ĝin difektu, Mi gardas ĝin tage kaj nokte. 4 Ĉu Mi ne havas
koleron? ĉu iu elmetus batale kontraŭ Mi dornojn kaj
pikarbustojn? Mi elpaŝus kontraŭ ilin, kaj ĉiujn kune
forbruligus. 5 Nur en la okazo, se oni serĉus Mian defendon, por
fari pacon kun Mi, oni farus kun Mi pacon. 6 En la estonteco
Jakob enradikiĝos; Izrael ekfloros kaj ellasos verdajn branĉojn;
kaj ili plenigos la mondon per fruktoj.

7 Ĉu li estis frapata tiel, kiel estis frapataj liaj frapantoj?
aŭ ĉu li estas mortigita tiel, kiel estas mortigitaj liaj
mortigintoj? 8 Nur kiam la mezuro tro pleniĝis, Vi punis lin per
ekzilo: Li elpelis lin per Sia potenca blovo en la tago de
orienta vento. 9 Tial tiamaniere estos forviŝita la malbonagado
de Jakob; kaj la tuta frukto de la forigo de lia peko konsistos
en tio, ke li faros ĉiujn ŝtonojn de la altaroj kiel
dispeciĝintaj kalkŝtonoj, ke ne plu restu la sanktaj stangoj kaj
la idoloj de la suno. 10 Ĉar urbo fortikigita estos solecigita,
loĝloko estos forlasita kaj forrestigita kiel dezerto; tie
paŝtiĝos bovido, tie ĝi ripozos kaj formanĝos ĝiajn kreskaĵojn.
11 Kiam sekiĝos ĝiaj branĉoj, oni ilin rompos; venos virinoj kaj
forbruligos ilin. Ĉar tio ne estas popolo prudenta, tial ĝia
Kreinto ne kompatos ĝin, kaj ĝia Farinto ĝin ne indulgos.

12 Kaj en tiu tago la Eternulo debatos la fruktojn, komencante de
la fluo de la Rivero ĝis la torento de Egiptujo; kaj vi, ho
Izraelidoj, estos kolektitaj unu post unu.

13 Kaj en tiu tago oni ekblovos per granda trumpeto, kaj venos
tiuj, kiuj perdiĝis en la lando Asiria kaj kiuj estis elpelitaj
en la landon Egiptan, kaj ili adorkliniĝos antaŭ la Eternulo sur
la sankta monto en Jerusalem.

Ĉapitro 28

1 Ve al la fiera krono de la ebriuloj de Efraim! ilia bela
majesto estas velkinta floro; sur la supro de grasa kampo ili
estas senkonsciigitaj de vino. 2 Jen la Sinjoro havas fortulon
kaj potenculon; kiel hajla pluvego, kiel pereiga ventego, kiel
inundo de forta disverŝiĝinta akvo, li potence ĵetos ilin sur la
teron. 3 Per piedoj estos premata la fiera krono de la ebriuloj
de Efraim. 4 Kaj ilia bela majesto fariĝos velkinta floro sur la
supro de grasa kampo, kiel figo antaŭ la somero; kiam la vidanto
ĝin ekvidas, li, apenaŭ preninte ĝin en la manon, tuj ĝin
englutas. 5 En tiu tago la Eternulo Cebaot estos majesta krono
kaj bela diademo por la restaĵo de Sia popolo, 6 kaj spirito de
justeco por la sidantoj en la juĝejo, kaj forto por tiuj, kiuj
rebatas la batalon al la pordego. 7 Sed ankaŭ ĉi tiuj ŝanceliĝas
de vino kaj balanciĝas de drinkaĵo; pastro kaj profeto ŝanceliĝas
de drinkaĵo, senkonsciiĝas de vino, vagas pro drinkaĵo, eraras en
la vidado, falpuŝiĝas ĉe la juĝa verdikto. 8 Ĉar ĉiuj tabloj
estas plenaj de vomaĵo kaj malpuraĵo, mankas jam loko. 9 Al kiu
li instruas scion, kaj al kiu li aŭdigas predikon? ĉu al
forprenitaj for de lakto, al demamigitoj? 10 Ĉar ordono post
ordono, ordono post ordono; regulo post regulo, regulo post
regulo; iom tie, iom ĉi tie. 11 Per balbutantaj lipoj kaj per
lingvo fremda Li parolos al ili, 12 Tiu, kiu diris al ili: Jen
estas ripozejo, lasu la laculon ripozi; kaj jen estas
trankviligo; sed ili ne volis aŭskulti. 13 Kaj aperos al ili la
vorto de la Eternulo, ordono post ordono, ordono post ordono,
regulo post regulo, regulo post regulo, iom tie, iom ĉi tie; por
ke ili iru kaj falu dorsen kaj rompiĝu kaj enretiĝu kaj kaptiĝu.

14 Tial aŭskultu la vorton de la Eternulo, vi, mokistoj, regantoj
de tiu popolo, kiu estas en Jerusalem. 15 Ĉar vi diras: Ni faris
interligon kun la morto, kaj kun Ŝeol ni faris interkonsenton;
kiam la frapanta vipo estos trapasanta, ĝi nin ne atingos, ĉar
mensogon ni faris nia rifuĝejo kaj per malvero ni nin kovros. 16
Pro tio tiele diris la Sinjoro, la Eternulo: Jen Mi por
fundamento kuŝigas ŝtonon en Cion, ŝtonon elprovitan, bazangulan,
valoregan, fortikigitan fundamenton; la fidanto ne
maltrankviliĝu. 17 Kaj Mi faros justecon la mezurŝnuro, kaj veron
la vertikalo; kaj hajlo forbatos la rifuĝejon de mensogo, kaj la
kaŝejon forportos akvo. 18 Kaj forigita estos via interligo kun
la morto, kaj via interkonsento kun Ŝeol ne teniĝos; kiam la
frapanta vipo estos trapasanta, vi estos frakasata de ĝi. 19
Ĉiufoje, kiam ĝi trairos, ĝi kaptos vin; ĉar ĉiutage ĝi trairos,
tage kaj nokte, kaj terura estos la klarigo, kiun ĝi donos. 20
Ĉar tro mallonga estos la lito, por sin etendi; kaj la litkovrilo
estos tro mallarĝa, por sin enkovri. 21 Ĉar la Eternulo leviĝos,
kiel sur la monto Peracim, Li koleros, kiel en la valo Gibeona,
por plenumi Sian faron, Sian eksterordinaran faron, kaj fari Sian
laboron, Sian eksterordinaran laboron. 22 Kaj nun ne moku, por ke
viaj katenoj ne plifortiĝu; ĉar mi aŭdis, ke de la Sinjoro, la
Eternulo Cebaot, tio estas neŝanĝeble decidita pri la tuta lando.

23 Atentu, kaj aŭskultu mian voĉon; konsideru, kaj aŭskultu mian
parolon. 24 Ĉu ĉiutage la plugisto plugas por semado, sulkaranĝas
kaj erpas sian kampon? 25 Kiam li ebenigis ĝian supraĵon, li
disŝutas ja nigelon kaj disĵetas kuminon kaj metas tritikon laŭ
vicoj kaj hordeon en la difinitan lokon kaj spelton ĉe la limoj.
26 Tian ordon lernigis al li lia Dio, Li instruis lin. 27 Ĉar ne
per fera draŝilo oni draŝas nigelon, kaj oni ne rulas radon de
ĉaro sur kumino; sed per bastono oni elbatas nigelon, kaj kuminon
per vergo. 28 Greno estas draŝata; sed ne eterne oni ĝin draŝas;
oni frapas ĝin per la rado de sia ĉaro, sed per siaj ĉevaloj oni
ĝin ne dispremas. 29 Ankaŭ ĉi tio venas de la Eternulo Cebaot;
mirinda estas Lia decido, granda estas Lia saĝeco.

Ĉapitro 29

1 Ve al Ariel, al Ariel, al la urbo, en kiu sidis David! aldonu
jaron al jaro, la festoj faru sian ciklon. 2 Mi premos Arielon,
kaj estos ĝemado kaj malĝojo; kaj li estos al Mi vera Ariel. 3
Kaj Mi sieĝos vin ĉirkaŭe, kaj Mi premos vin per remparo, kaj Mi
starigos kontraŭ vi turojn. 4 Kaj vi parolos malalte el sub la
tero, kaj el sub la polvo vi murmuros viajn vortojn; kaj via voĉo
estos kiel voĉo de ventroparolisto el sub la tero, kaj el sub la
polvo vi flustros viajn vortojn. 5 Sed la multego de viaj
malamikoj estos kiel subtila polvo, kaj la multo de la premantoj
estos kiel disfluganta grenventumaĵo; kaj tio fariĝos subite,
neatendite. 6 De la Eternulo Cebaot vi estos punata kun tondro
kaj tertremo kaj granda bruo, kun ventego kaj turnovento kaj
konsumeganta fajra flamo. 7 Kaj kiel sonĝo, kiel nokta vizio
estos la multo de la popoloj, kiuj batalos kontraŭ Ariel kaj
kontraŭ ĉiuj liaj fortikaĵoj kaj kiuj premos lin. 8 Kiel
malsatanto sonĝas, ke li manĝas, sed li vekiĝas, kaj lia interno
estas malplena; kaj kiel soifanto sonĝas, ke li trinkas, sed li
vekiĝas, kaj li estas senforta kaj lia animo forte soifas: tiel
estos kun la multego de ĉiuj popoloj, kiuj batalos kontraŭ la
monto Cion.

9 Haltu kaj miru, ŝajnigu vin blindaj kaj blindiĝu. Ili ebriiĝis,
sed ne de vino; ili ŝanceliĝas, sed ne de drinkaĵo. 10 Ĉar la
Eternulo verŝis sur vin spiriton de profunda dormo kaj fermis
viajn okulojn, vualis la profetojn kaj viajn estrojn, la
viziistojn. 11 Kaj ĉia vizio estos por vi kiel la vortoj de libro
sigelita, kiun oni donas al homo, kiu povoscias legi, dirante al
li: Volu legi ĉi tion; sed li respondas: Mi ne povas, ĉar ĝi
estas sigelita. 12 Sed kiam oni donas la libron al homo, kiu ne
povoscias legi, dirante al li: Volu legi ĉi tion, li respondas:
Mi ne povoscias legi.

13 Kaj la Sinjoro diris: Ĉar ĉi tiu popolo alproksimiĝas per sia
buŝo kaj honoras Min per siaj lipoj, sed ilia koro estas
malproksime de Mi, kaj ilia timo antaŭ Mi estas nur lernita
ordono de homoj: 14 tial Mi plue agos mirinde kun ĉi tiu popolo,
Mi agos tre mirinde; kaj pereos la saĝeco de ĝiaj saĝuloj, kaj la
kompetenteco de ĝiaj kompetentuloj malaperos.

15 Ve al tiuj, kiuj profunde kaŝas antaŭ la Eternulo la
intencojn, kaj kies faroj estas en mallumo, kaj kiuj diras: Kiu
nin vidas? kaj kiu scias pri ni? 16 Ho, via perverseco! Ĉu la
potfaristo estas rigardata kiel egala al la argilo? ĉu faritaĵo
diras pri sia farinto: Li min ne faris? kaj ĉu kreitaĵo diras pri
sia kreinto: Li ne estas kompetenta? 17 Sed jen baldaŭ, post
mallonga tempo, Lebanon aliformiĝos en fruktoportan kampon, kaj
la fruktoporta kampo estos rigardata kiel arbaro. 18 Kaj en tiu
tago la surduloj aŭdos la vortojn de la libro, kaj la okuloj de
la blinduloj ekvidos tra mallumo kaj nokto. 19 Kaj la mizeruloj
havos grandan ĝojon en la Eternulo, kaj la homoj malriĉaj
triumfos en la Sanktulo de Izrael. 20 Ĉar malaperos premanto, kaj
ne plu ekzistos blasfemanto, kaj ekstermitaj estos ĉiuj zorgantoj
pri malbonagoj, 21 kiuj pekigas homojn per vorto kaj faras
insidojn kontraŭ juĝopetanto ĉe la pordego kaj trompe forpuŝas
justulon. 22 Pro tio tiele diris pri la domo de Jakob la
Eternulo, kiu elaĉetis Abrahamon: Nun Jakob ne hontos, kaj nun
lia vizaĝo ne paliĝos. 23 Ĉar kiam li vidos meze de si siajn
infanojn, la faron de Miaj manoj, ili honoros Mian nomon kaj
honoros la Sanktulon de Jakob kaj respektos la Dion de Izrael. 24
Kaj la spirite-erarantoj ricevos prudenton, kaj la malpacemuloj
akceptos instruon.

Ĉapitro 30

1 Ve al la filoj malobeemaj, diras la Eternulo, kiuj faras
interkonsilojn, sed sen Mi, kaj aranĝas interkonsentojn, sed sen
Mia spirito, por aligi pekon al peko, 2 kaj kiuj iras Egiptujon,
ne demandinte Mian buŝon, por defendi sin per defendo de Faraono
kaj kaŝi sin en la ombro de Egiptujo! 3 Sed la defendo de Faraono
estos por vi honto, kaj la kaŝiĝo en la ombro de Egiptujo--
malhonoro. 4 Ĉar liaj princoj estis en Coan, kaj liaj senditoj
venis en Ĥaneson. 5 Ĉiuj hontos pro la popolo, kiu ne servis al
ili por helpo, nek por utilo, sed nur por honto kaj malhonoro.

6 Jen oni vidas ŝarĝojn sur bestoj en sudo, en lando de mizero
kaj suferoj, kie estas leonino kaj leono, vipuro kaj fluganta
serpento; ili forportas sur la dorso de junaj azenoj siajn
riĉaĵojn kaj sur la ĝibo de kameloj siajn trezorojn al popolo,
kiu ne povas utili. 7 La helpo de la Egiptoj estas vanta kaj
vana; tial Mi diris pri tio: Ili fanfaronas, sidante hejme. 8 Nun
iru, skribu tion al ili sur tabelo kaj desegnu tion en libro, por
ke tio restu por la tempo estonta, por ĉiam, por eterne. 9 Ĉar
tio estas popolo malobeema, filoj mensogaj, filoj, kiuj ne volas
aŭskulti instruon de la Eternulo. 10 Ili diras al la
antaŭvidistoj: Ne antaŭvidu; kaj al la profetoj: Ne profetu al ni
la veron, parolu al ni flataĵojn, profetu al ni gajaĵon; 11
flankiĝu for de la vojo, dekliniĝu de la irejo, forigu de antaŭ
ni la Sanktulon de Izrael. 12 Tial tiele diras la Sanktulo de
Izrael: Ĉar vi malŝatas tiun vorton kaj fidas maljustaĵon kaj
trompon kaj apogas vin sur ĉi tio: 13 tial ĉi tiu kulpo estos por
vi kiel fendo, minacanta disfalon kaj montranta sin sur alta
muro, kies falo estos subita, neatendita. 14 Kaj Li frakasos ĝin,
kiel oni frakasas argilan vazon, frakasos senindulge, tiel ke en
ĝiaj rompopecoj ne troviĝos vazopeco, por preni fajron de la
fajrujo aŭ ĉerpi akvon el akvujo. 15 Ĉar tiele diras la Sinjoro,
la Eternulo, la Sanktulo de Izrael: Per pento kaj trankvileco vi
saviĝus, en kvieteco kaj fido estus via forto; sed vi ne volis.
16 Vi diris: Ne, ni forkuros sur ĉevaloj; tial vi forkuros; kaj:
Sur rapiduloj ni forrajdos; tial rapidaj estos viaj
persekutantoj. 17 De la minaco de unu forkuros tuta milo, de la
minaco de kvin vi ĉiuj forkuros, ĝis vi restos kiel signo sur la
supro de monto kaj kiel flago sur monteto. 18 Tial la Eternulo
atendos, antaŭ ol Li vin korfavoros, kaj tial Li leviĝos, antaŭ
ol Li vin kompatos; ĉar la Eternulo estas Dio de juĝo; feliĉaj
estas ĉiuj, kiuj fidas Lin.

19 Ĉar, ho popolo de Cion, loĝantoj de Jerusalem, vi ne plu
ploros; Li korfavoros vin, kiam vi plorkrios; kiam Li aŭdos vin,
Li respondos al vi. 20 Kaj la Sinjoro donos al vi panon en la
mizero kaj akvon en la premado; kaj ne plu kaŝiĝos viaj
instruantoj, kaj viaj okuloj vidos viajn instruantojn. 21 Kaj
kiam vi dekliniĝos ĉu dekstren, ĉu maldekstren, viaj oreloj aŭdos
vortojn diratajn malantaŭ vi: Jen estas la vojo, iru laŭ ĝi. 22
Kaj vi rigardos kiel malpuran la arĝentan tegon de viaj statuoj
kaj la oran kovron de viaj idoloj; vi forĵetos ilin kiel
malpuraĵon, vi diros al ili: For! 23 Kaj Li donos pluvon al via
semo, kiun vi semos sur la kampo, kaj panon, produkton de la
tero, kaj ĝi estos sukoplena kaj grasa; sur vasta paŝtejo
paŝtiĝos tiam viaj brutoj. 24 Kaj la bovoj kaj junaj azenoj, kiuj
prilaboros la teron, manĝos miksitan nutraĵon, ŝutitan per
kribrilo kaj ŝovelilo. 25 Kaj sur ĉiu alta monto kaj sur ĉiu alta
monteto estos riveroj, torentoj da akvo, en la tago de la granda
mortigado, kiam falos la turoj. 26 Kaj la lumo de la luno estos
kiel la lumo de la suno, kaj la lumo de la suno estos sepoble pli
granda, kiel la lumo de sep tagoj, en tiu tempo, kiam la Eternulo
bandaĝos la difektojn de Sia popolo kaj resanigos ĝiajn vundojn.

27 Jen la nomo de la Eternulo venas de malproksime; Lia kolero
flamas kaj estas pezega; Lia buŝo estas plena de indigno, kaj Lia
lango estas kiel fajro ekstermanta; 28 kaj Lia spiro estas kiel
torento disverŝiĝinta, kiu atingas ĝis la kolo, por trakribri la
popolojn per kribrilo de pereo; kaj erariga brido estos sur la
makzeloj de la popoloj. 29 Kantado estos ĉe vi, kiel en la nokto
de celebrado de festo; kaj kora ĝojo, kiel ĉe tiu, kiu iras kun
fluto, por veni sur la monton de la Eternulo al la Roko de
Izrael. 30 Kaj la Eternulo aŭdigos Sian majestan voĉon, kaj la
pezon de Sia brako Li vidigos en bolanta kolero kaj en flamo de
ekstermanta fajro, en ventego kaj pluvego kaj ŝtona hajlo. 31 Ĉar
ektremos la Asiriano de la voĉo de la Eternulo, kiu frapos lin
per la vergo. 32 Kaj penetranta estos ĉiu ekbato per la bastono,
kiun la Eternulo faligos sur lin kun tamburinoj kaj harpoj; kaj
per bataloj senhaltaj Li batalos kontraŭ li. 33 Ĉar delonge estas
preparita la bruligejo; ĝi estas preta ankaŭ por la reĝo,
profundigita, vastigita; ĝia lignaro enhavas multe da fajro kaj
ligno; la blovo de la Eternulo ekbruligos ĝin kiel torenton da
sulfuro.

Ĉapitro 31

1 Ve al tiuj, kiuj iras Egiptujon, por serĉi helpon, kaj esperas
je ĉevaloj, kaj fidas ĉarojn, ĉar estas multe da ili, kaj
rajdantojn, ĉar ili estas fortaj; sed ili ne rigardas al la
Sanktulo de Izrael kaj ne demandas la Eternulon. 2 Sed Li estas
saĝa, kaj Li venigas malfeliĉon, kaj Siajn vortojn Li ne
reprenas; kaj Li leviĝos kontraŭ la domo de la malpiuloj kaj
kontraŭ la helpanto de malbonagantoj. 3 La Egiptoj estas ja
homoj, ne Dio; kaj iliaj ĉevaloj estas karno, ne spirito. Kiam la
Eternulo etendos Sian manon, tiam falpuŝiĝos la helpanto kaj
falos la helpato, kaj ĉiuj kune pereos. 4 Ĉar tiele diris al mi
la Eternulo: Kiel leono aŭ leonido blekegas super sia rabaĵo,
kaj, se eĉ oni kunevokus kontraŭ ĝin multon da paŝtistoj, ĝi ne
timas ilian voĉon kaj ne humiliĝas antaŭ ilia bruado, tiel la
Eternulo Cebaot malsupreniros, por batali pro la monto Cion kaj
pro ĝia altaĵo.

5 Kiel birdoj per siaj flugiloj, tiel la Eternulo Cebaot defendos
Jerusalemon, defendos kaj savos, indulgos kaj liberigos. 6 Revenu
al Tiu, de kiu tiel profunde defalis la filoj de Izrael. 7 Ĉar en
tiu tago ĉiu forĵetos siajn idolojn arĝentajn kaj siajn idolojn
orajn, kiujn viaj manoj faris al vi por peko. 8 Kaj la Asiriano
falos de glavo ne vira, kaj glavo ne homa lin ekstermos; kaj li
forkuros de glavo, kaj liaj junuloj fariĝos tributo. 9 Kaj lia
forto forkuros pro timo, kaj liaj princoj ektremos antaŭ
standardo, diras la Eternulo, kies fajro estas sur Cion kaj kies
fajrejo estas en Jerusalem.

Ĉapitro 32

1 Jen kun justeco regos reĝo, kaj princoj administros laŭleĝe. 2
Kaj ĉiu estos kiel ŝirmilo kontraŭ vento, kiel rifuĝejo kontraŭ
pluvego, kiel torentoj da akvo en la stepo, kiel ombro de peza
roko en lando dezerta. 3 La okuloj de vidantoj ne estos fermitaj,
kaj la oreloj de aŭdantoj atentos. 4 Kaj la koro de
senprudentuloj lernos scion, kaj la lango de balbutantoj parolos
rapide kaj klare. 5 Oni ne plu nomos malnoblulon noblulo, kaj pri
avarulo oni ne plu diros, ke li estas bonfaranto. 6 Ĉar
malnoblulo parolas malnoblaĵon, kaj lia koro faras malbonagojn,
agante hipokrite kaj parolante pri la Eternulo malveraĵon,
senmanĝigante la animon de malsatanto kaj forprenante trinkaĵon
de soifanto. 7 La iloj de malpiulo estas malbonaj; li havas
intencojn malvirtajn, por pereigi malriĉulojn per vortoj
mensogaj, eĉ kiam la senhavulo diras pravaĵon. 8 Sed noblulo
havas intencojn noblajn, kaj li restas en nobleco.

9 Virinoj senzorgaj, leviĝu, aŭskultu mian voĉon; filinoj ne
pensantaj pri danĝero, atentu miajn vortojn. 10 Post tagoj kaj
jaro vi ektremos, ho senzorgulinoj; ĉar finita estos la
vinberrikolto, ne plu estos enkolektado de fruktoj. 11
Maltrankviliĝu, ho senzorgaj; ektremu, ne pensantaj pri danĝero;
senvestigu kaj nudigu vin kaj zonu la lumbojn. 12 Oni ploros pri
la abundo, pri la ĉarmaj kampoj, pri la fruktoriĉaj
vinberĝardenoj. 13 Sur la tero de mia popolo kreskos pikarbustoj
kaj dornoj, ankaŭ sur ĉiuj domoj de gajeco de la brua urbo. 14
Ĉar la palacoj estos forlasitaj, la bruo de la urbo malaperos, la
fortikaĵoj kaj turoj fariĝos por ĉiam anstataŭaĵo de kavernoj,
ĝojloko por sovaĝaj azenoj, paŝtiĝejo por brutaroj; 15 ĝis
verŝiĝos sur nin spirito de supre kaj la dezerto fariĝos
fruktodona kampo kaj la fruktodona kampo estos rigardata kiel
arbaro. 16 Kaj justeco ekloĝos en la dezerto, kaj vero sidos sur
la fruktodona kampo. 17 Kaj produkto de justeco estos paco, kaj
akiro de justeco estos trankvileco kaj sendanĝereco por ĉiam. 18
Kaj mia popolo loĝos en loĝejo paca kaj en sidejoj sendanĝeraj
kaj en ripozejoj senzorgaj, 19 kaj disŝutiĝos kiel hajlo sur la
deklivoj de arbaro, kaj malsupre en la valo etendiĝos la urbo. 20
Feliĉaj estas vi, kiuj semas super ĉiu akvo, kiuj lasas en
libereco la piedojn de la bovo kaj de la azeno.

Ĉapitro 33

1 Ve al vi, kiu rabas kaj mem ne estas prirabita, kaj kiu
perfidas kaj mem ne estas perfidita! Kiam vi finos la rabadon, vi
mem estos prirabita; kiam vi ĉesos perfidi, vi mem estos
perfidita. 2 Ho Eternulo, korfavoru nin! je Vi ni esperas; estu
ilia brako ĉiumatene kaj nia savo en la tempo de mizero. 3 De la
sono de tondro forkuris popoloj, de Via majesto diskuris gentoj.
4 Kaj kolektita estos via rabakiro, kiel kolektas vermoj; kaj oni
kuros post ĝi, kiel kuras akridoj. 5 La Eternulo altiĝis, ĉar Li
loĝas alte; Li plenigas Cionon per justeco kaj vero. 6 Saĝo kaj
scio, forto de via savo, estos la garantiaĵo de via estonteco;
timo antaŭ la Eternulo estos lia trezoro.

7 Jen iliaj fortuloj plorkrias ekstere, la anoncantoj de paco
ploras maldolĉe; 8 la vojoj senhomiĝis, vojiranto jam ne pasas;
li rompis la interligon, malestimis la urbojn, ne ŝatis la
homojn. 9 Funebras, malĝojas la tero; hontigita estas Lebanon kaj
velkas; Ŝaron fariĝis kiel dezerto; Baŝan kaj Karmel senfoliiĝis.
10 Nun Mi stariĝos, diras la Eternulo; nun Mi altiĝos, nun Mi
leviĝos. 11 Vi, gravedaj per fojno, naskos pajlon; via spiro
estos fajro, kiu vin ekstermos. 12 Kaj la popoloj estos kiel
bruligita kalko, kiel dornoj dehakitaj ili forbrulos en fajro.

13 Aŭskultu, malproksimuloj, kion Mi faris; kaj ekkonu,
proksimuloj, Mian forton. 14 Ektimos la pekuloj sur Cion, tremo
kaptos la hipokritulojn: Kiu el ni eltenos ĉe la ekstermanta
fajro? kiu el ni eltenos ĉe la eterna ardego? 15 Kiu agas juste
kaj parolas veron, abomenas profiton rabitan, forskuas siajn
manojn, por ne preni subaĉeton, ŝtopas siajn orelojn, por ne
aŭskulti aferojn sangajn, kaj fermas siajn okulojn, por ne
rigardi malbonon, 16 tiu loĝos sur la altaĵoj; fortikaĵoj el
rokoj estos lia defendo; pano estos donita al li, akvon li havos
konstante. 17 Viaj okuloj vidos la reĝon en lia majesto, ili
rigardos landon vastan. 18 Via koro rememoros la teruraĵon: Kie
estas la kalkulanto? kie estas la pesanto? kie estas la
kontrolanto de la turoj? 19 La popolon arogantan vi ne vidos, la
popolon kun lingvo malklara kaj nedistingebla, kun lingvo balbuta
kaj nekomprenebla. 20 Rigardu Cionon, la urbon de niaj kunvenoj;
viaj okuloj vidos Jerusalemon, loĝlokon trankvilan, tendon ne
forigotan; neniam estos eltirataj ĝiaj stangoj, kaj neniu el ĝiaj
ŝnuroj disŝiriĝos. 21 Ĉar tie la forto de la Eternulo estos por
ni anstataŭ riveroj, larĝaj lagoj; ŝipo kun remiloj ne iros sur
ili, kaj potenca ŝipo ilin ne trapasos. 22 Ĉar la Eternulo estas
nia juĝanto, la Eternulo estas nia leĝdonanto, la Eternulo estas
nia reĝo; Li helpos nin. 23 Viaj ŝnuregoj malfortiĝis; ili jam ne
alfortikigas la maston, ne streĉas la velon. Tiam estos dividata
la granda rabakiro; eĉ lamuloj iros kapti rabaĵon. 24 Kaj ne
diros la loĝanto: Mi estas malsana; al la popolo, kiu tie loĝas,
estas pardonita la kulpo.

Ĉapitro 34

1 Alproksimiĝu, popoloj, por aŭskulti; kaj atentu, ho gentoj;
aŭskultu la tero, kaj ĉio, kio ĝin plenigas, la mondo kaj ĉiuj
ĝiaj produktoj. 2 Ĉar indignas la Eternulo kontraŭ ĉiuj popoloj
kaj flame koleras kontraŭ ilia tuta anaro; Li kondamnis ilin,
eldonis ilin al buĉado. 3 Kaj iliaj mortigitoj estos disĵetitaj,
kaj iliaj kadavroj eligos malbonodoron, kaj la montoj
trapenetriĝos de ilia sango. 4 Kaj velkos la tuta estaĵaro de la
ĉielo, kaj la ĉielo kuneruliĝos kiel skribrulaĵo; kaj ĝia tuta
estaĵaro defalos, kiel defalas folio de vinberbranĉo kaj
velkintaĵo de figarbo. 5 Ĉar Mia glavo ebriiĝis en la ĉielo; jen
ĝi malsupreniras sur Edomon kaj sur Mian kondamnitan popolon, por
fari juĝon. 6 La glavo de la Eternulo estas plena de sango,
grasiĝis de sebo, de sango de ŝafoj kaj kaproj, de sebo de ŝafaj
renoj; ĉar buĉoferadon la Eternulo aranĝos en Bocra kaj grandan
buĉadon en la lando de Edom. 7 Kaj falos bubaloj kun ili, kaj
bovoj junaj kun bovoj grasigitaj, kaj ilia tero estos saturita de
sango, kaj ilia polvo estos grasigita de sebo. 8 Ĉar tio estas
tago de venĝo de la Eternulo, jaro de repago pro la juĝafero de
Cion. 9 Kaj liaj riveroj aliformiĝos en peĉon kaj lia polvo en
sulfuron, kaj lia tero fariĝos brulanta peĉo. 10 Nek tage nek
nokte ĝi estingiĝos, eterne leviĝados ĝia fumo; de generacio al
generacio ĝi restos dezerta, en eterneco neniu iros sur ĝi. 11
Ekposedos ĝin pelikano kaj botaŭro, kaj gufo kaj korvo loĝos sur
ĝi; kaj Li etendos super ĝi rektoŝnuron de ruinigo kaj vertikalon
de detruo. 12 Ĝi ne havos potenculojn, kiuj povus tie proklami
regnon, kaj ĉiuj ĝiaj princoj malaperos. 13 Kaj en ĝiaj palacoj
kreskos dornoj kaj urtikoj, kaj sur ĝiaj fortikaĵoj kreskos
pikarbustoj; kaj ĝi estos loĝejo de ŝakaloj, spaco por strutoj.
14 Kaj renkontiĝos tie sovaĝaj katoj kun sovaĝaj hundoj, kaj
virkaproj krios unu al alia; nur strigo tie nestos kaj trovos por
si ripozejon. 15 Tie nestos saltanta serpento kaj metos ovojn kaj
kovos kaj kolektos en sia ombro; tie milvoj kolektiĝos unu al
alia. 16 Serĉu en la libro de la Eternulo, kaj legu: eĉ unu el
ili ne mankos, unu ne sentos foreston de alia; ĉar Lia buŝo tion
ordonis kaj Lia spirito tion kolektas. 17 Kaj Li mem lotumis por
ili, kaj Lia mano dividis por ili laŭ rektoŝnuro; ili heredos
tion por ĉiam, de generacio al generacio ili loĝos tie.

Ĉapitro 35

1 Ekĝojos la dezerto kaj la senakvejo, triumfos la stepo kaj
ekfloros kiel lilio. 2 Ĝi forte ekfloros kaj triumfos, triumfos
kaj kantos; la gloro de Lebanon estos donita al ĝi, la beleco de
Karmel kaj Ŝaron; ili vidos la gloron de la Eternulo, la majeston
de nia Dio.

3 Fortigu la senfortiĝintajn manojn, kaj fortikigu la
ŝanceliĝantajn genuojn. 4 Diru al tiuj, kiuj estas senkuraĝigitaj
en la koro: Tenu vin forte, ne timu; jen estas via Dio! venos
venĝo, repago de Dio; Li mem venos kaj helpos vin. 5 Tiam
malkovriĝos la okuloj de la blinduloj, kaj la oreloj de la
surduloj malfermiĝos. 6 Tiam la lamulo eksaltos kiel cervo, kaj
la lango de la mutulo ekkantos; ĉar en la dezerto elfendiĝos akvo
kaj en la stepo riveroj. 7 Kaj la fantoma lago fariĝos reala, kaj
la tero senakva fariĝos fonto de akvo; la loĝloko de ŝakaloj
fariĝos loko por kano kaj junko. 8 Kaj estos tie irejo kaj vojo,
kaj ĝi estos nomata Vojo Sankta; malpurulo ne iros sur ĝi, ĉar
nur al ili ĝi apartenas; irante sur tiu vojo, eĉ malsaĝuloj ne
eraros. 9 Ne estos tie leono, kaj rabobesto ne aperos sur ĝi, ne
troviĝos tie; iros nur savitoj. 10 Kaj la elaĉetitoj de la
Eternulo revenos kaj iros sur Cionon kun kantado, kaj ĝojo eterna
estos super ilia kapo; ĝojon kaj gajecon ili atingos, kaj
forflugos afliktoj kaj ĝemado.

Ĉapitro 36

1 Tio estis en la dek-kvara jaro de la reĝo Ĥizkija, eliris
Sanĥerib, reĝo de Asirio, kontraŭ ĉiujn fortikigitajn urbojn de
Judujo, kaj venkoprenis ilin. 2 Kaj la reĝo de Asirio sendis
Rabŝaken el Laĥiŝ en Jerusalemon al la reĝo Ĥizkija kun granda
militistaro; kaj li stariĝis ĉe la akvotubo de la supra lageto,
ĉe la vojo de la kampo de fulistoj. 3 Kaj eliris al li Eljakim,
filo de Ĥilkija, la palacestro, kaj Ŝebna, la skribisto, kaj
Joaĥ, filo de Asaf, la kronikisto. 4 Kaj Rabŝake diris al ili:
Diru al Ĥizkija: Tiele diras la granda reĝo, la reĝo de Asirio:
Kio estas la fido, kiun vi fidas? 5 Mi opinias, ke tio estas nur
buŝa babilado; por milito oni bezonas konsilon kaj forton. Nun
kiun vi fidas, ke vi ribelis kontraŭ mi? 6 Jen vi fidas la apogon
de Egiptujo, tiu kano rompita, kiu, se iu sin apogas sur ĝi,
eniras en lian manon kaj trapikas ĝin. Tia estas Faraono, reĝo de
Egiptujo, por ĉiuj, kiuj fidas lin. 7 Eble vi diros al mi: La
Eternulon, nian Dion, ni fidas? Sed Li estas ja Tiu, kies
altaĵojn kaj altarojn Ĥizkija forigis, dirante al Judujo kaj
Jerusalem: Antaŭ ĉi tiu altaro adorkliniĝu. 8 Nun provu konkuri
kun mia sinjoro, la reĝo de Asirio; mi donos al vi du mil
ĉevalojn--ĉu vi povas trovi rajdantojn por ili? 9 Kiel vi povas
forigi estron, unu el la plej malgrandaj servantoj de mia
sinjoro, kaj fidi Egiptujon pro la ĉaroj kaj rajdistoj? 10
Cetere, ĉu sen la volo de la Eternulo mi iris kontraŭ ĉi tiun
landon, por ruinigi ĝin? La Eternulo diris al mi: Iru kontraŭ ĉi
tiun landon kaj ruinigu ĝin. 11 Tiam Eljakim kaj Ŝebna kaj Joaĥ
diris al Rabŝake: Volu paroli al viaj sklavoj en la lingvo Siria,
ĉar ni komprenas; sed ne parolu al ni Jude antaŭ la oreloj de la
popolo, kiu estas sur la murego. 12 Sed Rabŝake diris: Ĉu al via
sinjoro kaj al vi sendis min mia sinjoro, por diri tiujn vortojn?
ĉu ne al la homoj, kiuj sidas sur la murego, por manĝi sian
ekskrementon kaj trinki sian urinon kune kun vi? 13 Kaj Rabŝake
stariĝis, kaj ekkriis per laŭta voĉo Jude, dirante: Aŭskultu la
vortojn de la granda reĝo, la reĝo de Asirio. 14 Tiele diras la
reĝo: Ĥizkija ne forlogu vin; ĉar li ne povos savi vin. 15 Kaj
Ĥizkija ne fidigu vin per la Eternulo, dirante: La Eternulo certe
nin savos, ĉi tiu urbo ne estos transdonita en la manojn de la
reĝo de Asirio. 16 Ne aŭskultu Ĥizkijan; ĉar tiele diras la reĝo
de Asirio: Faru kun mi pacon kaj eliru al mi, kaj manĝu ĉiu el
sia vinberĝardeno kaj ĉiu de sia figarbo kaj trinku ĉiu la akvon
de sia puto; 17 ĝis mi venos kaj prenos vin en landon similan al
via lando, en landon de greno kaj mosto, en landon de pano kaj
vinberĝardenoj. 18 Ĥizkija ne forlogu vin per la vortoj: La
Eternulo nin savos. Ĉu la dioj de la nacioj savis ĉiu sian landon
el la manoj de la reĝo de Asirio? 19 Kie estas la dioj de Ĥamat
kaj Arpad? kie estas la dioj de Sefarvaim? kaj ĉu ili savis
Samarion el miaj manoj? 20 Kiu el ĉiuj dioj de tiuj landoj savis
sian landon el miaj manoj, ke la Eternulo savu Jerusalemon el
miaj manoj? 21 Kaj ili silentis kaj nenion respondis al li; ĉar
estis ordono de la reĝo: Ne respondu al li. 22 Kaj Eljakim, filo
de Ĥilkija, la palacestro, kaj Ŝebna, la skribisto, kaj Joaĥ,
filo de Asaf, la kronikisto, venis al Ĥizkija en disŝiritaj
vestoj, kaj raportis al li la vortojn de Rabŝake.

Ĉapitro 37

1 Kiam la reĝo Ĥizkija tion aŭdis, li disŝiris siajn vestojn kaj
ĉirkaŭkovris sin per sako, kaj iris en la domon de la Eternulo. 2
Kaj li sendis Eljakimon, la palacestron, kaj Ŝebnan, la
skribiston, kaj la plejaĝulojn de la pastroj, ĉirkaŭkovritajn per
sakoj, al la profeto Jesaja, filo de Amoc. 3 Kaj ili diris al li:
Tiele diras Ĥizkija: Ĉi tiu tago estas tago de malfeliĉo, de
puno, kaj de malhonoro; ĉar infanoj atingis la aperturon de la
utero, sed forestas forto por naski. 4 Eble aŭdos la Eternulo,
via Dio, la vortojn de Rabŝake, kiun sendis la reĝo de Asirio,
lia sinjoro, por blasfemi la vivantan Dion, kaj insulti per la
vortoj, kiujn aŭdis la Eternulo, via Dio. Levu do preĝon por la
restintoj, kiuj ankoraŭ ekzistas. 5 Kaj la servantoj de la reĝo
Ĥizkija venis al Jesaja. 6 Kaj Jesaja diris al ili: Tiele parolu
al via sinjoro: Tiele diras la Eternulo: Ne timu la vortojn,
kiujn vi aŭdis kaj per kiuj blasfemis Min la servantoj de la reĝo
de Asirio. 7 Jen Mi metos en lin spiriton, ke, aŭdinte sciigon,
li reiros en sian landon; kaj Mi faligos lin per glavo en lia
lando.

8 Kaj Rabŝake revenis, kaj trovis la reĝon de Asirio militanta
kontraŭ Libna; ĉar li aŭdis, ke li foriris de Laĥiŝ. 9 Kaj venis
sciigo pri Tirhaka, reĝo de Etiopujo, nome: Li eliris, por militi
kontraŭ vi. Kiam li tion aŭdis, li sendis senditojn al Ĥizkija
kun la sekvanta komisio: 10 Tiele diru al Ĥizkija, reĝo de
Judujo: Ne forlogu vin via Dio, kiun vi fidas, dirante: Jerusalem
ne estos transdonita en la manojn de la reĝo de Asirio. 11 Vi
aŭdis ja, kion faris la reĝoj de Asirio al ĉiuj landoj,
ruiniginte ilin; ĉu vi do saviĝos? 12 Ĉu ilin savis la dioj de la
nacioj, kiujn ekstermis miaj patroj, la naciojn de Gozan kaj
Ĥaran kaj Recef kaj la filojn de Eden en Telasar? 13 Kie estas la
reĝo de Ĥamat kaj la reĝo de Arpad kaj la reĝo de la urbo
Sefarvaim, de Hena kaj Iva? 14 Ĥizkija prenis la leteron el la
manoj de la senditoj kaj legis ĝin, kaj li iris en la domon de la
Eternulo, kaj Ĥizkija disvolvis ĝin antaŭ la Eternulo. 15 Kaj
Ĥizkija ekpreĝis al la Eternulo, dirante: 16 Ho Eternulo Cebaot,
Dio de Izrael, sidanta sur la keruboj! Vi estas la sola Dio super
ĉiuj regnoj de la tero, Vi kreis la ĉielon kaj la teron; 17
klinu, ho Eternulo, Vian orelon, kaj aŭskultu; malfermu, ho
Eternulo, Viajn okulojn, kaj rigardu; kaj aŭdu ĉiujn vortojn de
Sanĥerib, kiujn li sendis, por insulti la Dion vivantan. 18 Estas
vero, ho Eternulo, la reĝoj de Asirio ruinigis ĉiujn regnojn kaj
ilian teron, 19 kaj ĵetis iliajn diojn en fajron; ĉar tio estis
ne dioj, sed faritaĵoj de homaj manoj, ligno kaj ŝtono, ili
ekstermis ilin. 20 Sed nun, ho Eternulo, nia Dio, savu nin
kontraŭ liaj manoj, por ke ĉiuj regnoj de la tero eksciu, ke Vi,
ho Eternulo, estas sola.

21 Kaj Jesaja, filo de Amoc, sendis al Ĥizkija, por diri: Tiele
diras la Eternulo, Dio de Izrael: Koncerne tion, kion vi preĝis
al Mi pri Sanĥerib, reĝo de Asirio, 22 jen estas tio, kion diris
pri li la Eternulo: Malestimas vin, mokas vin la virga filino de
Cion, balancas post vi la kapon la filino de Jerusalem. 23 Kiun
vi blasfemis kaj insultis? kaj kontraŭ kiun vi laŭtigis voĉon kaj
alte levis viajn okulojn? Kontraŭ la Sanktulon de Izrael! 24 Per
viaj servantoj vi blasfemis la Sinjoron, kaj vi diris: Kun mia
multo da ĉaroj mi supreniris sur la supron de montoj, sur la
randon de Lebanon, kaj mi dehakis ĝiajn altajn cedrojn, ĝiajn
plej bonajn cipresojn, kaj mi atingis ĝian plej altan pinton,
ĝian ĝardensimilan arbaron. 25 Mi fosis kaj trinkis akvon, kaj mi
sekigos per la plandoj de miaj piedoj ĉiujn riverojn de Egiptujo.
26 Ĉu vi ne aŭdis, ke Mi jam de longe tion decidis, de tempo
antikva tion destinis? nun Mi tion plenumis, ke la fortikigitaj
urboj fariĝis amaso da ruinŝtonoj. 27 Kaj iliaj loĝantoj
senfortigitaj ektremis kaj kovriĝis per honto; ili fariĝis kiel
herbo de kampo, kiel malgrava verdaĵo, kiel musko sur tegmentoj,
kaj kiel sunbruligita greno antaŭ la spikiĝo. 28 Sed vian sidon
kaj vian eliron kaj vian venon Mi scias, ankaŭ vian koleron
kontraŭ Mi. 29 Pro tio, ke vi koleris kontraŭ Mi kaj via
aroganteco venis al Miaj oreloj, Mi metos Mian ringon en viajn
nazotruojn kaj Mian buŝbridaĵon en vian buŝon, kaj Mi reirigos
vin per la sama vojo, per kiu vi venis. 30 Kaj jen estas por vi
la pruvosigno: vi manĝos en ĉi tiu jaro grenon memsemiĝintan, en
la dua jaro grenon sovaĝan, sed en la tria jaro vi semos kaj
rikoltos kaj plantos vinberĝardenojn kaj manĝos iliajn fruktojn.
31 Kaj la restaĵo de la domo de Jehuda denove enradikiĝos
malsupre kaj donos fruktojn supre. 32 Ĉar el Jerusalem devenos
restaĵo, kaj savitaĵo de la monto Cion; la fervoro de la Eternulo
Cebaot tion faros. 33 Tial tiele diras la Eternulo pri la reĝo de
Asirio: Li ne eniros en ĉi tiun urbon kaj ne ĵetos tien sagon kaj
ne aliros al ĝi kun ŝildo kaj ne ŝutos kontraŭ ĝi remparon. 34
Per la sama vojo, per kiu li venis, li reiros, kaj en ĉi tiun
urbon li ne eniros, diras la Eternulo. 35 Mi defendos ĉi tiun
urbon, por savi ĝin pro Mi kaj pro Mia servanto David.

36 Kaj eliris anĝelo de la Eternulo kaj frapis en la tendaro de
la Asirianoj cent okdek kvin mil. Kiam oni leviĝis matene, oni
ekvidis, ke ili ĉiuj estas kadavroj senvivaj. 37 Kaj Sanĥerib, la
reĝo de Asirio, elmoviĝis kaj iris kaj rehejmiĝis kaj restis en
Nineve. 38 Kaj kiam li adorkliniĝis en la domo de sia dio Nisroĥ,
liaj filoj Adrameleĥ kaj Ŝarecer mortigis lin per glavo, kaj mem
ili forkuris en la landon Araratan. Kaj ekreĝis anstataŭ li lia
filo Esar-Ĥadon.

Ĉapitro 38

1 En tiu tempo Ĥizkija morte malsaniĝis; kaj venis al li la
profeto Jesaja, filo de Amoc, kaj diris al li: Tiele diras la
Eternulo: Faru testamenton pri via domo, ĉar vi mortos kaj ne
vivos. 2 Tiam Ĥizkija turnis sian vizaĝon al la muro, kaj
ekpreĝis al la Eternulo, 3 kaj diris: Mi petas, ho Eternulo,
rememoru, ke mi iradis antaŭ Vi kun vero kaj koro fidela, kaj mi
faradis tion, kio plaĉas al Vi. Kaj Ĥizkija laŭte ekploris. 4
Tiam aperis la vorto de la Eternulo al Jesaja jene: 5 Iru, kaj
diru al Ĥizkija: Tiele diras la Eternulo, Dio de via patro David:
Mi aŭdis vian preĝon, Mi vidis viajn larmojn; jen Mi aldonos al
via vivo dek kvin jarojn. 6 Kaj kontraŭ la mano de la reĝo de
Asirio Mi savos vin kaj ĉi tiun urbon, kaj Mi defendos ĉi tiun
urbon. 7 Kaj jen estas por vi la pruvosigno de la Eternulo, ke la
Eternulo plenumos tion, kion Li diris: 8 jen la hormontran
ombron, kiu malsupriĝis sur la suna hormontrilo de Aĥaz, Mi
retiros malantaŭen je dek gradoj. Kaj la suno retiriĝis je dek
gradoj laŭ la gradaro, laŭ kiu ĝi malsupriĝis.

9 Jen estas la skribo de Ĥizkija, reĝo de Judujo, kiam li
malsaniĝis kaj eliris viva el sia malsano:

10   Mi pensis, ke en la mezo de mia vivo mi malsupreniros en la
          pordegon de Ŝeol,
     Ke mi estos senigita je la resto de miaj jaroj;
11   Mi pensis, ke mi ne plu vidos Dion, la Eternulon, sur la
          tero de la vivantoj,
     Ke mi ne plu rigardos homon inter la loĝantoj de la vantejo;
12   Ke mia estado demoviĝas, kaj forportiĝas de mi kiel tendo de
          paŝtisto;
     Ke mi finteksis mian vivon kiel teksisto, kaj Li detranĉos
          min de la teksbazo;
     Ke antaŭ ol la tago cedos al la nokto, Vi faros al mi finon.
13   Mi atendis ĝis mateno, ke simile al leono Li frakasos ĉiujn
          miajn ostojn,
     Ke antaŭ ol la tago cedos al la nokto, Vi faros al mi finon.
14   Kiel hirundo plendanta mi plorpepis, mi ĝemis kiel kolombo;
     Miaj okuloj estis direktitaj malsupren:
     Ho Eternulo, mi suferas, protektu min!
15   Kion mi diru? Li promesis ja al mi, kaj Li faris.
     Nun mi pasigos ĉiujn miajn jarojn, memorante la premitecon
          de mia animo.
16   Ho Sinjoro, per tio vivas la homoj,
     Kaj en ĉio ĉi tio estas la vivo de mia spirito:
     Vi resanigis min, kaj konservis al mi la vivon.
17   Jen en bonon aliformiĝis mia sufero;
     Vi ame eltiris mian animon el pereo,
     Ĉar Vi ĵetis malantaŭ Vin ĉiujn miajn pekojn.
18   Ĉar ne Ŝeol Vin gloros, ne la morto Vin laŭdos;
     La irantaj en la terinternon ne esperos Vian verecon.
19   La vivanto, nur la vivanto Vin gloros, kiel mi hodiaŭ;
     Patro al la filoj konigos Vian verecon.
20   La Eternulo min helpas;
     Kaj miajn kantojn ni kantados
     Dum nia tuta vivo en la domo de la Eternulo.

21 Kaj Jesaja diris: Oni alportu dispremitan figon kaj metu sur
la ŝvelaĵon, kaj li estos sanigita. 22 Kaj Ĥizkija diris: Kia
estas la signo, ke mi iros en la domon de la Eternulo?

Ĉapitro 39

1 En tiu tempo Merodaĥ-Baladan, filo de Baladan, reĝo de Babel,
sendis leteron kaj donacojn al Ĥizkija; ĉar li aŭdis, ke li estis
malsana kaj resaniĝis. 2 Kaj Ĥizkija ĝojis pri ili, kaj montris
al ili sian trezorejon, la arĝenton kaj la oron kaj la aromaĵojn
kaj la karan oleon kaj sian tutan armilejon, kaj ĉion, kio
troviĝis en liaj trezorejoj; estis nenio, kion Ĥizkija ne montrus
al ili en sia domo kaj en sia tuta posedaĵo. 3 Kaj venis la
profeto Jesaja al la reĝo Ĥizkija, kaj diris al li: Kion parolis
tiuj homoj? kaj de kie ili venis al vi? Kaj Ĥizkija diris: El
lando malproksima ili venis al mi, el Babel. 4 Kaj li diris: Kion
ili vidis en via domo? Kaj Ĥizkija respondis: Ĉion, kio estas en
mia domo, ili vidis; estis nenio, kion mi ne montrus al ili en
miaj trezorejoj. 5 Tiam Jesaja diris al Ĥizkija: Aŭskultu la
diron de la Eternulo Cebaot: 6 Jen venos tagoj, kaj ĉio, kio
estas en via domo kaj kion kolektis viaj patroj ĝis la nuna tago,
estos forportata en Babelon; nenio restos, diras la Eternulo. 7
Kaj el viaj filoj, kiuj devenos de vi, kiujn vi naskigos, oni
prenos; kaj ili estos korteganoj en la palaco de la reĝo de
Babel. 8 Kaj Ĥizkija diris al Jesaja: Bona estas la vorto de la
Eternulo, kiun vi diris. Kaj li diris plue: Estu nur paco kaj
vero en mia tempo.

Ĉapitro 40

1 Konsolu, konsolu Mian popolon, diras via Dio. 2 Parolu al la
koro de Jerusalem, kaj voku al ĝi, ke finiĝis la tempo de ĝia
batalado, ke pardonita estas ĝia kulpo, ke ĝi ricevis el la mano
de la Eternulo duoble pro ĉiuj siaj pekoj.

3 Sonas voĉo de krianto: Pretigu en la dezerto la vojon de la
Eternulo, rektigu en la stepo irejon por nia Dio. 4 Ĉiu valo
leviĝu, kaj ĉiu monto kaj monteto malaltiĝu, kaj la malebenaĵo
fariĝu ebenaĵo, kaj la montaro fariĝu valo. 5 Kaj aperos la
majesto de la Eternulo; kaj ĉiu karno kune vidos, ke la buŝo de
la Eternulo parolis. 6 Voĉo diras: Proklamu! sed li diras: Kion
mi proklamu? Ĉiu karno estas herbo, kaj ĉiu ĝia ĉarmo estas kiel
kampa floreto. 7 Sekiĝas herbo, velkas floreto, kiam la spiro de
la Eternulo blovetas sur ĝin; vere, la popolo estas herbo. 8
Sekiĝas herbo, velkas floreto; sed la vorto de nia Dio restas
eterne.

9 Sur altan monton supreniru, ho predikantino de Cion; laŭtigu
potence vian voĉon, ho predikantino de Jerusalem, laŭtigu, ne
timu; diru al la urboj de Judujo: Jen estas via Dio! 10 Jen la
Sinjoro, la Eternulo, venas kun potenco, kaj Lia brako regas; jen
Lia rekompenco estas kun Li, kaj Lia repago antaŭ Li. 11 Kiel
paŝtisto Li paŝtos Sian ŝafaron, per Sia brako Li kolektos la
ŝafidojn kaj portos ilin sur Sia brusto; la suĉigantinojn Li
kondukos.

12 Kiu mezuris per sia mankavo la akvon kaj difinis la ĉielon per
la manlarĝo kaj metis en mezurilon la polvon de la tero kaj pesis
per pesilo la montojn kaj la montetojn per pesiltaso? 13 Kiu
gvidis la spiriton de la Eternulo, kaj kiu donis al Li sian
konsilon? 14 De kiu Li petis konsilon, ke tiu komprenigu Lin kaj
instruu Lin pri la vojo de justeco kaj instruu al Li scion kaj
konigu al Li la vojon de saĝeco? 15 Jen la popoloj estas kiel
guto el sitelo kaj kalkulataj kiel polvero sur pesiltaso; jen Li
disŝutas la insulojn, kiel polveretojn. 16 Lebanon ne sufiĉus por
fajro, kaj ĝia bestaro ne sufiĉus por bruloferoj. 17 Ĉiuj nacioj
estas antaŭ Li kiel nenio, estas rigardataj de Li kiel nulo kaj
senvaloraĵo. 18 Kun kiu vi komparos Dion? kaj kian similaĵon vi
kontraŭstarigos al Li? 19 Ĉu idolon, kiun fandis artisto kaj kiun
oraĵisto kovras per oro kaj ornamas per arĝentaj ĉenoj? 20 Kiu
estas tro malriĉa por la oferdono, tiu elektas lignon ne
putrantan, serĉas kompetentan skulptiston, por fari idolon
fortikan. 21 Ĉu vi ne scias? ĉu vi ne aŭdis? ĉu ne estis dirite
al vi antaŭlonge? ĉu vi ne komprenas detempe de la fondado de la
tero? 22 Li sidas super la rondo de la tero, kaj ĝiaj loĝantoj
estas kiel lokustoj; Li etendas la ĉielon kiel maldikan teksaĵon
kaj distiras ĝin kiel tendon por loĝado; 23 Li faras la princojn
neniaĵo, la juĝistojn de la tero Li faras neekzistaĵo, 24 kvazaŭ
ili ne estus plantitaj, kvazaŭ ili ne estus semitaj, kvazaŭ ilia
trunko ne havus radikon en la tero: apenaŭ Li blovetis sur ilin,
ili velkis, kaj la ventego forportas ilin kiel pajlerojn. 25 Kaj
al kiu do vi volas egaligi Min, ke Mi estu simila al li? diras la
Sanktulo. 26 Levu alten viajn okulojn, kaj rigardu, kiu kreis
tion? Li, kiu elkondukas iliajn taĉmentojn laŭ kalkulo, kiu ilin
ĉiujn vokas laŭ la nomo; antaŭ la Plejpotenculo kaj Plejfortulo
neniu kaŝiĝos.

27 Kial vi parolas, ho Jakob, kaj diras, ho Izrael: Mia vojo
estas kaŝita antaŭ la Eternulo, kaj mia afero ne atingas Dion? 28
Ĉu vi ne scias, ĉu vi ne aŭdis, ke la Eternulo estas Dio eterna,
la Kreinto de la finoj de la tero? Li ne laciĝas kaj ne
senfortiĝas; Lia saĝeco estas neesplorebla. 29 Li donas forton al
la laculo, kaj al la senfortulo Li plifortigas la povon. 30
Knaboj senfortiĝas kaj laciĝas, junuloj ofte falas; 31 sed tiuj,
kiuj fidas la Eternulon, ricevas novan forton, ili levas la
flugilojn kiel agloj, ili kuras kaj ne laciĝas, ili iras kaj ne
senfortiĝas.

Ĉapitro 41

1 Silentu antaŭ Mi, ho insuloj, kaj la popoloj refortiĝu; ili
alproksimiĝu kaj parolu; ni kune iru al juĝo. 2 Kiu vekis el la
oriento la justulon, vokis lin, ke li iru? Li transdonis al li
naciojn kaj detronigis reĝojn, transdonis kiel polvon al lia
glavo, kiel disflugantajn pajlerojn al lia pafarko. 3 Li
persekutas ilin, transiras en paco la vojon, sur kiu liaj piedoj
ne haltas. 4 Kiu tion faris kaj estigis? kiu vokis la generaciojn
de la komenco? Mi, la Eternulo, la unua, kaj kun la lastaj Mi
estas la sama. 5 Vidis tion la insuloj kaj ektimis; la finoj de
la tero ektremis; ili alproksimiĝis kaj alvenis. 6 Ĉiu helpas
sian proksimulon, kaj diras al sia frato: Estu kuraĝa! 7 Kaj la
skulptisto kuraĝigas la fandiston, la ladfaristo la forĝiston,
kaj li diras: La kuniĝo estas bona; kaj li fortikigas tion per
najloj, ke ĝi ne ŝanceliĝu.

8 Sed vi, ho Mia servanto Izrael, ho Jakob, kiun Mi elektis, ho
idaro de Abraham, Mia amato, 9 vi, kiun Mi prenis de la finoj de
la tero kaj vokis de ĝiaj randoj, kaj al kiu Mi diris: Vi estas
Mia servanto, Mi vin elektis kaj ne forpuŝis-- 10 ne timu, ĉar Mi
estas kun vi; ne maltrankviliĝu, ĉar Mi estas via Dio; Mi vin
fortigos, Mi vin helpos, Mi vin subtenos per Mia justa dekstra
mano. 11 Jen hontiĝos kaj malhonoriĝos ĉiuj, kiuj koleras kontraŭ
vi; viaj kontraŭuloj fariĝos neniaĵo kaj pereos. 12 Vi serĉos
ilin, sed vi ilin ne trovos, la homojn, kiuj kverelas kontraŭ vi;
la homoj, kiuj batalas kontraŭ vi, fariĝos neniaĵo kaj
neekzistaĵo. 13 Ĉar Mi, la Eternulo, via Dio, fortigas vian
dekstran manon, dirante al vi: Ne timu, Mi vin helpos. 14 Ne
timu, vermo Jakob, malmultulo Izrael! Mi vin helpos, diras la
Eternulo; kaj via Liberiganto estas la Sanktulo de Izrael. 15 Jen
Mi faros vin draŝilo akra, nova, dentohava; vi draŝos montojn kaj
disfrotos, kaj montetojn vi faros kiel grenventumaĵo. 16 Vi
disĵetos ilin, kaj la vento ilin disportos, kaj la ventego ilin
disblovos; sed vi ĝojos en la Eternulo, vi havos gloron en la
Sanktulo de Izrael. 17 La malriĉuloj kaj senhavuloj serĉas akvon,
sed ĝi ne troviĝas; ilia lango sekiĝas de soifo. Mi, la Eternulo,
aŭskultos ilin; Mi, la Dio de Izrael, ne forlasos ilin. 18 Sur
nudaj montetoj Mi malfermos riverojn kaj meze de valoj fontojn,
dezerton Mi faros lago da akvo kaj sensukan teron fontoj de akvo.
19 En dezerto Mi aperigos cedron, akacion, mirton, kaj olivarbon;
Mi starigos en stepo cipreson, abion, kaj bukson kune; 20 por ke
ĉiuj vidu kaj eksciu kaj rimarku kaj komprenu, ke la mano de la
Eternulo tion faris kaj la Sanktulo de Izrael tion kreis.

21 Prezentu vian juĝaferon, diras la Eternulo; antaŭmetu viajn
argumentojn, diras la Reĝo de Jakob. 22 Ili alvenu, kaj diru al
ni, kio fariĝos; diru al ni, kion signifas tio, kio estis en la
komenco, tiam ni pripensos kaj ekscios la finon; aŭ sciigu al ni
tion, kio estos. 23 Diru al ni tion, kio venos poste, por ke ni
eksciu, ke vi estas dioj; ĉu vi faros bonon, ĉu malbonon, ni
miros kaj vidos kune. 24 Sed jen vi estas neniaĵo, kaj via agado
estas neniaĵo; abomenindaĵon oni elektas en vi.

25 Iun Mi vekis el nordo, kaj li venis; de la leviĝejo de la suno
li proklamas Mian nomon; li paŝas sur potenculoj kiel sur koto,
kaj kiel potfaristo piedpremas argilon. 26 Kiu tion diris antaŭe,
por ke ni sciu? kaj antaŭlonge, por ke ni diru: Li estas prava?
Sed neniu diris, kaj neniu sciigis, kaj neniu aŭdis viajn
vortojn. 27 Mi la unua diris al Cion: Jen ili estas; kaj al
Jerusalem Mi donis sciiganton. 28 Mi rigardis, kaj neniu estis;
inter ili estis neniu konsilanto, ke Mi povu demandi kaj ili
respondu. 29 Jen ili ĉiuj estas vantaĵo, neniaĵo estas ilia faro,
vento kaj senenhavaĵo estas iliaj fanditaj idoloj.

Ĉapitro 42

1 Jen estas Mia servanto, kiun Mi apogas, Mia elektito, kiun
favoras Mia animo. Mi metis Mian spiriton sur lin; li disportos
justecon al la nacioj. 2 Li ne krios nek bruos, kaj ne aŭdigos
sur la stratoj sian voĉon. 3 Kanon rompetitan li ne rompos, kaj
meĉon senfajriĝantan li ne estingos. Laŭ la vero li faros juĝon.
4 Li ne laciĝos nek fleksiĝos, ĝis li starigos sur la tero
justecon; kaj lian instruon atendas la insuloj. 5 Tiele diras
Dio, la Eternulo, kiu kreis la ĉielon kaj etendis ĝin, kiu
disvastigis la teron kaj ĝiajn produktojn, kiu donis animon sur
ĝiaj loĝantoj, kaj spiriton al tiuj, kiuj iras sur ĝi: 6 Mi, la
Eternulo, alvokis vin por la vero, kaj Mi prenos vin je la mano
kaj gardos vin, kaj faros vin interligo por la popolo, lumo por
la nacioj, 7 por malfermi okulojn blindajn, por elkonduki el
malliberejo malliberulojn, el domo ŝlosita sidantajn en mallumo.
8 Mi estas la Eternulo, tia estas Mia nomo; kaj Mian honoron Mi
ne donos al alia, nek Mian gloron al idoloj. 9 Kio antaŭlonge
estis profetita, jen ĝi plenumiĝis, kaj novajn aferojn Mi
anoncas; antaŭ ol ili elkreskos, Mi anoncos al vi.

10 Kantu al la Eternulo kanton novan, Lian gloron de la rando de
la tero, vi, kiuj ŝipveturas sur la maro, kaj ĉio, kio ĝin
plenigas, insuloj kaj iliaj loĝantoj. 11 Laŭtigu vian voĉon, ho
dezerto kaj ĝiaj urboj, la vilaĝoj, en kiuj loĝas Kedar; ĝojkriu
la loĝantoj de Sela, de la supro de montoj ili voku. 12 Ili donu
honoron al la Eternulo, kaj Lian gloron ili proklamu sur la
insuloj. 13 La Eternulo eliros kiel heroo, kiel homo de milito Li
vekos fervoron, Li vokos kaj aŭdigos militan krion, Li montros
Sian potencon sur Siaj malamikoj. 14 Longe Mi silentis, estis
kvieta, kaj detenis Min; nun Mi krios kiel naskantino, Mi
neniigos kaj englutos ĉion. 15 Mi dezertigos montojn kaj
montetojn, kaj ilian tutan verdaĵon Mi elsekigos; Mi faros la
riverojn insuloj, kaj la lagojn Mi elsekigos. 16 Mi kondukos la
blindulojn laŭ vojo, kiun ili ne konas, laŭ irejoj por ili ne
konataj Mi irigos ilin; la mallumon antaŭ ili Mi faros lumo, kaj
la vojojn kurbajn rektaj. Tiajn aferojn Mi faros por ili, kaj Mi
ilin ne forlasos. 17 Retiros sin malantaŭen, kovriĝos per honto
tiuj, kiuj fidas idolojn, kaj kiuj diras al fanditaĵoj: Vi estas
niaj dioj.

18 Aŭskultu, ho surduloj; kaj vi, blinduloj, rigardu, por ke vi
vidu. 19 Sed kiu estas tiel blinda, kiel Mia servanto, kaj surda,
kiel la sendato, kiun Mi sendas? kiu estas tiel blinda, kiel Mia
elaĉetito, kaj blinda, kiel la servanto de la Eternulo? 20 Vi
vidis multe, sed vi ne konservis; viaj oreloj estas malfermitaj,
sed ne aŭdas. 21 La Eternulo deziris pro Sia justeco, ke Li faru
la leĝon granda kaj glora. 22 Sed tio estas popolo prirabita kaj
senhavigita; ili ĉiuj estas ligitaj en kavernoj kaj kaŝitaj en
malliberejoj; ili fariĝis rabakiro, kaj neniu ilin savas,
kaptitaĵo, kaj neniu diras: Redonu. 23 Kiu el vi atentos ĉi tion,
komprenos kaj aŭskultos por la tempo estonta? 24 Kiu fordonis
Jakobon por ruinigo kaj Izraelon al la rabistoj? ĉu ne la
Eternulo, kontraŭ kiu ni pekis, ne volis iri laŭ Liaj vojoj kaj
ne aŭskultis Lian instruon? 25 Kaj Li elverŝis sur lin la ardon
de Sia kolero kaj la potencon de la milito; kaj Li faris brulon
ĉirkaŭe de li, sed li ne komprenis; Li ĵetis flamojn sur lin, sed
li ne prenis tion al sia koro.

Ĉapitro 43

1 Sed nun tiele diras la Eternulo, kiu vin kreis, ho Jakob, kaj
kiu vin estigis, ho Izrael: Ne timu, ĉar Mi vin savos; Mi vokos
vin laŭ via nomo, vi estas Mia. 2 Kiam vi transiros akvon, Mi
estos kun vi, kaj trans riverojn, ili vin ne dronigos; kiam vi
iros en fajron, vi ne brulvundiĝos, kaj flamo vin ne bruligos. 3
Ĉar Mi estas la Eternulo, via Dio, la Sanktulo de Izrael, via
Savanto; Egiptujon Mi donos kiel vian elaĉeton, Etiopujon kaj
Seban anstataŭ vi. 4 Ĉar vi estas kara en Miaj okuloj, vi estis
honorita kaj Mi vin amas; tial Mi fordonos aliajn homojn anstataŭ
vi kaj gentojn anstataŭ via animo. 5 Ne timu, ĉar Mi estas kun
vi; de la oriento Mi venigos vian idaron, kaj de la okcidento Mi
vin kolektos. 6 Mi diros al la nordo: Redonu! kaj al la sudo: Ne
retenu! venigu Miajn filojn de malproksime kaj Miajn filinojn de
la randoj de la tero, 7 ĉiun, kiu estas nomata per Mia nomo kaj
kiun Mi kreis por Mia gloro, faris, kaj estigis. 8 Elirigu la
popolon blindan, kiu tamen havas okulojn, kaj la surdulojn, kiuj
tamen havas orelojn. 9 Ĉiuj nacioj kolektiĝu kune, kaj la popoloj
kunvenu; kiu el ili tion antaŭdirus aŭ anoncus al ni antaŭlonge?
ili starigu siajn atestantojn kaj pravigu sin, por ke oni aŭdu,
kaj diru: Estas vero! 10 Vi estas Miaj atestantoj, diras la
Eternulo, kaj Mia servanto, kiun Mi elektis; por ke vi sciu kaj
kredu al Mi, kaj komprenu, ke tio estas Mi; antaŭ Mi estis kreita
nenia Dio, kaj post Mi ne ekzistos. 11 Mi, Mi estas la Eternulo;
kaj krom Mi ekzistas nenia savanto. 12 Mi promesis kaj savis kaj
anoncis; kaj ne estis inter vi iu fremda; kaj vi estas Miaj
atestantoj, diras la Eternulo, kaj Mi estas Dio. 13 De la komenco
de la tempo Mi estas la sama, kaj neniu povas savi kontraŭ Mia
mano; kiam Mi faras, kiu tion ŝanĝos?

14 Tiele diras la Eternulo, via Liberiganto, la Sanktulo de
Izrael: Pro vi Mi sendis en Babelon kaj pelis malsupren ĉiujn
forkurantojn, kaj la ĝojadon de la Ĥaldeoj Mi aliformigis en
ploradon. 15 Mi estas la Eternulo, via Sanktulo, la Kreinto de
Izrael, via Reĝo. 16 Tiele diras la Eternulo, kiu faris vojon sur
la maro kaj vojeton sur potenca akvo, 17 kiu elirigis ĉarojn kaj
ĉevalojn, militistaron kaj potencon, kiuj ĉiuj kune falis kaj ne
leviĝos, senfajriĝis, estingiĝis kiel meĉo: 18 Ne rememoru tion,
kio estis antaŭlonge, kaj ne meditu pri tio, kio estis en la
tempo antikva. 19 Jen Mi faras ion novan, nun ĝi elkreskas; ĉu vi
tion ne komprenas? Mi faros vojon en la dezerto, riverojn en
senakva lando. 20 Gloros Min la bestoj de la kampo, ŝakaloj kaj
strutoj; ĉar Mi donis akvon en la dezerto, riverojn en senakva
lando, por trinkigi la popolon, kiun Mi elektis, 21 tiun popolon,
kiun Mi kreis por Mi, por ke ĝi rakontu pri Mia gloro. 22 Sed ne
Min vi vokis, ho Jakob, kaj ne por Mi vi laboris, ho Izrael. 23
Vi ne alportadis al Mi viajn ŝafidojn de brulofero kaj ne
honoradis Min per viaj buĉoferoj; Mi ne servigis vin per
farunoferoj kaj ne lacigis vin per olibano. 24 Vi ne aĉetis por
Mi per mono bonodoran kanon kaj ne satigis Min per la sebo de
viaj buĉoferoj; vi nur laborŝarĝis Min per viaj pekoj, lacigis
Min per viaj malbonagoj. 25 Mi, Mi forviŝas viajn krimojn pro Mi
mem, kaj viajn pekojn Mi ne rememoros. 26 Rememorigu al Mi, kaj
ni faru juĝon inter ni; rakontu vi, por ke vi vin pravigu. 27 Via
prapatro pekis, kaj viaj profetoj defalis de Mi. 28 Tial Mi
sensanktigis la estrojn de la sanktejo, kaj Mi elmetis Jakobon al
anatemo kaj Izraelon al malhonoro.

Ĉapitro 44

1 Sed nun aŭskultu, ho Jakob, Mia servanto, kaj Izrael, kiun Mi
elektis. 2 Tiele diras la Eternulo, kiun vin kreis kaj formis kaj
helpas vin de post via naskiĝo: Ne timu, ho Jakob, Mia servanto,
kaj vi, ho Jeŝurun, kiun Mi elektis. 3 Ĉar Mi verŝos akvon sur la
soifantaĵon kaj torentojn sur la sekan teron; Mi verŝos Mian
spiriton sur vian idaron kaj Mian benon sur viajn devenontojn, 4
por ke ili kresku inter herbo, kiel salikoj super torentoj da
akvo. 5 Unu diros: Mi apartenas al la Eternulo; alia nomos sin
per la nomo de Jakob; alia skribe konsekros sin al la Eternulo
kaj prenos al si la alnomon Izrael.

6 Tiele diras la Eternulo, la Reĝo de Izrael, kaj lia
Liberiganto, la Eternulo Cebaot: Mi estas la unua, kaj Mi estas
la lasta, kaj ne ekzistas Dio krom Mi. 7 Kaj kiu estas simila al
Mi? li diru kaj anoncu, kaj elmetu antaŭ Mi ĉion, kio estis de
post la tempo, kiam Mi kreis la popolon eternan; ili anoncu tion,
kio estos kaj kio venos. 8 Ne timu kaj ne maltrankviliĝu; Mi
aŭdigis ja al vi kaj antaŭdiris antaŭlonge; kaj vi estas Miaj
atestantoj. Ĉu ekzistas Dio krom Mi? ne ekzistas Roko, Mi iun ne
konas. 9 Ĉiuj, kiuj faras idolojn, estas vantaĵo, kaj iliaj
amataĵoj estas senutilaj, kaj ili mem estas atestantoj; ili ne
vidas kaj ne komprenas, tial ili estos hontigataj. 10 Kiu faris
dion, kaj fandis idolon, kiu nenion utilas? 11 Ĉiuj
partoprenintoj estos hontigataj, ĉar la majstroj estas ja el
homoj; ili ĉiuj kolektiĝu kaj stariĝu, ili ektimos, kaj ĉiuj kune
estos hontigataj. 12 Unu tranĉas la feron per ĉizilo, laboras per
karboj, formas ĝin per marteloj, kaj prilaboras ĝin per la forto
de sia brako; li eĉ malsatas kaj perdas la fortojn, ne trinkas
akvon kaj laciĝas. 13 Alia hakas lignon, mezuras ĝin per ŝnuro,
faras konturojn per grifelo, rabotas per rabotilo, ĉirkaŭsignas
per cirkelo, kaj faras el ĝi bildon de homo, de bela homo, por ke
ĝi loĝu en la domo. 14 Li hakas por si cedrojn, prenas ilekson
kaj kverkon, preparas al si provizon de arbaraj arboj, plantas
pinon, kiun la pluvo kreskigas. 15 Kaj tio servas al la homo kiel
hejtilo; li prenas el tio kaj varmigas sin, li ankaŭ faras fajron
kaj bakas panon; el tio sama li faras dion kaj adorkliniĝas antaŭ
ĝi, li faras el ĝi idolon kaj adoras ĝin. 16 Parton el ĝi li
forbruligas en fajro, super parto li manĝas viandon, rostas
rostaĵon, kaj satiĝas; li ankaŭ varmigas sin, kaj diras: Ha, ha,
fariĝis al mi varme, mi eksentis fajron! 17 Kaj ĝian restaĵon li
faris dio, li faris el ĝi sian idolon; li adoras ĝin,
adorkliniĝas kaj preĝas al ĝi, kaj diras: Savu min, ĉar vi estas
mia dio. 18 Ili ne scias kaj ne komprenas, ĉar gluitaj estas
iliaj okuloj, por ke ili ne vidu, por ke ilia koro ne komprenu.
19 Kaj li ne primeditas en sia koro, ne havas scion nek
komprenon, por diri: Duonon de ĝi mi forbruligis en fajro, mi
ankaŭ bakis sur ĝiaj karboj panon, mi rostis viandon kaj manĝis;
ĉu do el la restaĵo mi faros abomenindaĵon? ĉu ŝtipon da ligno mi
adoros? 20 Li postkuras polvon, la trompita koro lin erarigas,
kaj li ne savas sian animon, kaj ne diras: Ĉu ne malveraĵon mi
havas en mia dekstra mano?

21 Memoru tion, ho Jakob, kaj Izrael, ĉar vi estas Mia servanto;
Mi kreis vin Mia servanto; vi, ho Izrael, ne estos forgesita de
Mi. 22 Mi forviŝis viajn kulpojn kiel nubon, kaj viajn pekojn
kiel nebulon; revenu al Mi, ĉar Mi savis vin. 23 Ĝojkriu, ho
ĉielo, ĉar la Eternulo tion faris; voku, profundo de la tero;
sonigu kanton, ho montoj, arbaro kaj ĉiuj arboj en ĝi; ĉar la
Eternulo liberigis Jakobon, kaj faris Sin glora per Izrael.

24 Tiele diras la Eternulo, via Liberiginto, kiu formis vin de la
momento de via naskiĝo: Mi estas la Eternulo, kiu ĉion faras, kiu
sola etendis la ĉielon, per Sia propra potenco disvastigis la
teron; 25 kiu neniigas la signojn de divenistoj kaj ridindigas la
sorĉistojn, repuŝas la saĝulojn malantaŭen kaj malsaĝigas ilian
scion; 26 kiu konfirmas la vorton de Sia servanto kaj plenumas la
decidojn de Siaj senditoj; kiu diras pri Jerusalem: Ĝi havos
multe da loĝantoj; kaj pri la urboj de Judujo: Ili estos
rekonstruitaj, kaj iliajn ruinojn Mi restarigos; 27 kiu diras al
la maro: Estu seka, kaj Mi sekigos viajn riverojn; 28 kiu diras
pri Ciro: Li estas Mia paŝtisto, kaj li plenumos ĉiujn Miajn
dezirojn, dirante al Jerusalem: Estu rekonstruata, kaj la templo
estu refondata.

Ĉapitro 45

1 Tiele diras la Eternulo pri Sia sanktoleito Ciro: Mi prenis lin
je lia dekstra mano, por faligi antaŭ li popolojn, kaj la lumbojn
de reĝoj Mi senzonigos, por malfermi antaŭ li la pordojn, kaj por
ke la pordegoj ne estu ŝlositaj. 2 Mi iros antaŭ vi kaj ebenigos
altaĵojn; kuprajn pordojn Mi disbatos, kaj ferajn riglilojn Mi
rompos. 3 Kaj Mi transdonos al vi trezorojn sekretajn kaj
riĉaĵojn kaŝitajn, por ke vi eksciu, ke Mi, la Eternulo, vokis
vin laŭ via nomo, Mi, Dio de Izrael. 4 Pro Mia servanto Jakob kaj
pro Mia elektito Izrael Mi vokis vin laŭ via nomo, Mi altigis
vin, kvankam vi Min ne konis. 5 Mi estas la Eternulo, kaj ne
ekzistas alia; ne ekzistas Dio krom Mi; Mi zonis vin, kvankam vi
Min ne konis; 6 por ke oni eksciu oriente kaj okcidente, ke ne
ekzistas krom Mi; Mi estas la Eternulo, kaj ne ekzistas alia, 7
kiu faras lumon kaj kreas mallumon, faras pacon kaj estigas
malbonon; Mi, la Eternulo, faras ĉion ĉi tion.

8 Gutigu, ho ĉielo, de supre, kaj la nuboj verŝu virton;
malfermiĝu la tero kaj produktu savon, kaj virto kune elkresku.
Mi, la Eternulo, tion kreis.

9 Ve al tiu, kiu malpacas kun sia Kreinto! potpeco el la potpecoj
de la tero! Ĉu diras argilo al sia potfaristo: Kion vi faras? via
faritaĵo estas malforta? 10 Ve al tiu, kiu diras al la patro: Por
kio vi naskigas? kaj al la patrino: Por kio vi turmentas vin per
naskado? 11 Tiele diras la Eternulo, la Sanktulo de Izrael kaj
lia Kreinto: Pri la estonteco demandu Min; la zorgon pri Miaj
filoj kaj pri la faritaĵo de Miaj manoj lasu al Mi. 12 Mi faris
la teron kaj kreis la homon sur ĝi; Mi per Miaj manoj etendis la
ĉielon kaj aranĝis ĉiujn ĝiajn apartenaĵojn. 13 Mi starigis lin
por justeco, kaj ĉiujn liajn vojojn Mi ebenigos; li rekonstruos
Mian urbon kaj forliberigos Miajn ekzilitojn, ne pro elaĉeto nek
pro donacoj, diras la Eternulo Cebaot.

14 Tiele diras la Eternulo: La laborakiro de Egiptujo kaj la
komercaĵo de Etiopujo kaj de Seba, de tiuj altkreskaj viroj,
transiros al vi kaj estos viaj; ili iros post vi, en katenoj ili
preteriros, kaj ili kliniĝos antaŭ vi, kaj preĝos al vi: Nur ĉe
vi estas Dio, kaj ne ekzistas alia Dio. 15 Vere Vi estas Dio Sin
kaŝanta, Dio de Izrael, Savanto. 16 Hontigataj kaj malhonorataj
ili ĉiuj estas; kune kun ili iros en honto la farantoj de idoloj.
17 Sed Izrael estas savita de la Eternulo per savo eterna; vi ne
estos hontigataj nek malhonorataj ĝis eterneco.

18 Ĉar tiele diras la Eternulo; la kreinto de la ĉielo, Li estas
Dio; la farinto kaj estiginto de la tero, Li ĝin aranĝis; Li
kreis ĝin, ne por ke ĝi estu malplena; Li faris ĝin, por ke ĝi
estu loĝata: Mi estas la Eternulo, kaj ne ekzistas alia. 19 Ne
sekrete Mi parolis, sur malluma loko de la tero; Mi ne diris al
la idaro de Jakob: Vane vi Min serĉas. Mi estas la Eternulo, kiu
parolas justaĵon kaj anoncas veraĵon. 20 Kolektiĝu kaj venu,
alproksimiĝu kune, ĉiuj savitoj el la nacioj. Senprudentaj estas
tiuj, kiuj portas siajn lignajn idolojn, kaj preĝas al dio, kiu
ne povas helpi. 21 Diru, eĉ interproksimiĝu kaj interkonsiliĝu:
kiu anoncis tion en la antikva tempo, kaj diris tion antaŭlonge?
ĉu ne Mi, la Eternulo? kaj ne ekzistas alia Dio krom Mi, la Dio
vera kaj la helpanto; ekzistas neniu krom Mi. 22 Turnu vin al Mi,
ĉiuj finoj de la tero, kaj estu savitaj; ĉar Mi estas Dio, kaj ne
ekzistas alia. 23 Mi ĵuris per Mi, el Mia buŝo eliris vero, vorto
ne retirota, ke antaŭ Mi kliniĝos ĉiu genuo, ĵuros ĉiu lango. 24
Nur la Eternulo, oni diros pri Mi, havas veron kaj potencon; al
Li venos kaj hontos ĉiuj, kiuj koleris kontraŭ Li. 25 Per la
Eternulo praviĝos kaj gloriĝos la tuta idaro de Izrael.

Ĉapitro 46

1 Kliniĝis Bel, falis Nebo; iliaj idoloj estas transdonitaj al
bestoj kaj brutoj; tio, kion vi portadis, fariĝis ŝarĝo por lacaj
bestoj. 2 Ili kliniĝis kaj falis kune, ne povis savi sian ŝarĝon,
kaj mem iris en malliberecon.

3 Aŭskultu Min, domo de Jakob kaj la tuta restaĵo de la domo de
Izrael, kiuj estas ŝarĝitaj sur Mi de post via naskiĝo, kiuj
estas portataj de Mi de post via eliro el la ventro. 4 Ankaŭ ĝis
via maljuneco Mi estos la sama, kaj ĝis via griziĝo Mi vin
portos; Mi vin kreis kaj Mi portos, Mi ŝarĝos sur Min kaj Mi
savos. 5 Al kiu vi Min egaligos kaj komparos kaj similigos Min,
ke ni estu similaj? 6 Tiuj, kiuj ŝutas oron el la saketo kaj
pesas arĝenton sur pesilo, dungas oraĵiston, ke li faru el tio
dion, antaŭ kiu ili kliniĝas kaj ĵetas sin teren, 7 levas lin sur
la ŝultron, portas kaj starigas lin sur lia loko; kaj li staras,
ne moviĝas de sia loko; eĉ se oni krias al li, li ne respondas
kaj neniun savas el lia malfeliĉo.

8 Memoru tion kaj estu viroj, prenu tion al via koro, ho
pekantoj. 9 Memoru tion, kio estis en la komenco de la tempo; ĉar
Mi estas Dio, kaj ne ekzistas alia; Mi estas Dio, kaj ne ekzistas
simila al Mi. 10 Mi anoncas antaŭe la estontaĵon, kaj antaŭlonge
tion, kio ankoraŭ ne okazis; kiam Mi diras, Mia decido
plenumiĝas, kaj ĉion, kion Mi deziras, Mi faras. 11 Mi vokas de
oriento aglon, el lando malproksima viron de Mia destino. Kion Mi
diris, tion Mi venigos; kion Mi pripensis, tion Mi plenumos. 12
Aŭskultu Min, vi, kiuj havas malhumilan koron, kiuj estas
malproksimaj de la vero: 13 Mi alproksimigis Mian veron, por ke
ĝi ne estu malproksima, kaj Mia savo ne prokrastiĝos; kaj Mi
donos al Cion savon, al Izrael Mian gloron.

Ĉapitro 47

1 Iru malsupren kaj sidiĝu sur polvo, ho virgulino filino de
Babel; sidiĝu sur la tero, sentronigita filino de la Ĥaldeoj; ĉar
oni ne plu nomos vin delikata kaj dorlotata. 2 Prenu manan
muelilon kaj muelu farunon; forigu vian vualon, levu vian
vestrandon, malkovru vian kruron, transiru riverojn. 3
Malkovriĝos via nudaĵo, kaj montriĝos via honto. Mi faros venĝon,
kaj Mi neniun indulgos. 4 Nia Liberiganto--Lia nomo estas
Eternulo Cebaot, Sanktulo de Izrael. 5 Sidu silente kaj iru en
mallumon, ho filino de la Ĥaldeoj, ĉar oni ne plu nomos vin
estrino de regnoj. 6 Kiam Mi koleris Mian popolon, malhonoris
Mian heredaĵon, kaj transdonis ilin en viajn manojn, vi ne
montris al ili kompaton, sur maljunulon vi metis tre peze vian
jugon; 7 vi diris: Eterne mi estos estrino; vi ne prenis tion al
via koro, ne pensis pri la sekvoj.

8 Aŭskultu do nun, ho voluptulino, kiu sidas senzorge, kiu diras
en sia koro: Mi estas, kaj ne ekzistas alia krom mi; mi ne
fariĝos vidvino, kaj mi ne konos perdon de infanoj. 9 Venos do
sur vin tiuj du aferoj subite, en unu tago; seninfaneco kaj
vidvineco en plena mezuro trafos vin, malgraŭ viaj multaj sorĉoj,
malgraŭ la granda forto de viaj magiaĵoj. 10 Vi sentis vin
sendanĝera en via malboneco; vi diris: Neniu min vidas; via
saĝeco kaj via scio estis viaj delogantoj; kaj vi diris en via
koro: Mi estas, kaj ne ekzistas alia krom mi. 11 Tial venos sur
vin malbono, kies komencon vi ne scios, kaj falos sur vin
malfeliĉo, el kiu vi ne povos vin elaĉeti, kaj surprizos vin
pereo, kiun vi ne antaŭvidis. 12 Restu do ĉe viaj magiaĵoj, kaj
ĉe viaj multaj sorĉoj, super kiuj vi laboris de via juneco; eble
vi povos profiti, eble vi fortiĝos. 13 Vi laciĝis de la multo de
viaj konsiliĝoj; nun ili stariĝu, la mezurantoj de la ĉielo, la
esplorantoj de la steloj, la antaŭdiristoj laŭ la luno, kaj ili
savu vin kontraŭ tio, kio trafos vin. 14 Jen, ili fariĝos kiel
pajlo; la fajro forbruligos ilin; ili ne savos sian animon el la
forto de la flamo; ne estos ia karbo, ĉe kiu sin varmigi, nek
fajro, antaŭ kiu sidi. 15 Tiaj fariĝis por vi tiuj, kun kiuj vi
multe penis, kun kiuj vi interrilatis de via juneco; ĉiu forvagis
siaflanken, neniu vin savos.

Ĉapitro 48

1 Aŭskultu tion, ho domo de Jakob, vi, kiuj estas nomataj per la
nomo de Izrael, kiuj devenis el la fonto de Jehuda, kiuj ĵuras
per la nomo de la Eternulo kaj citas la Dion de Izrael, ne en
vero kaj ne en justeco. 2 Laŭ la sankta urbo ili sin nomas, kaj
je la Dio de Izrael ili sin apogas; Eternulo Cebaot estas Lia
nomo. 3 La estintajn okazintaĵojn Mi anoncis antaŭlonge, el Mia
buŝo tio eliris, kaj Mi ĝin aŭdigis; Mi agis subite, kaj ĉio
plenumiĝis. 4 Ĉar Mi sciis, ke vi estas obstina kaj via kolo
estas fera tendeno kaj via frunto estas kupra, 5 tial Mi anoncis
al vi antaŭlonge, Mi aŭdigis al vi, antaŭ ol tio plenumiĝis, por
ke vi ne diru: Mia idolo tion faris, mia statuo kaj mia fanditaĵo
tion ordonis. 6 Vi aŭdis; rigardo do ĉion; ĉu vi ne devas mem
tion konfesi? Mi aŭdigis al vi nun aferojn novajn kaj kaŝitajn,
kiujn vi ne sciis. 7 Nun ili estas kreitaj, ne antaŭlonge; eĉ unu
tagon antaŭe vi ne aŭdis pri tio, por ke vi ne diru: Jen, mi
sciis pri ili. 8 Vi ne aŭdis, vi ne sciis, kaj via orelo antaŭe
ne estis malfermita; ĉar Mi sciis, ke vi perfidos, de la momento
de via naskiĝo oni ja nomas vin nefidindulo. 9 Pro Mia nomo Mi
prokrastas Mian koleron, kaj pro Mia gloro Mi detenas Min, ke Mi
ne ekstermu vin. 10 Jen Mi vin refandis, sed ne rezultis arĝento;
Mi elprovis vin en la forno de mizero. 11 Por Mi, por Mi Mi tion
faras; ĉar kial oni blasfemu? Mian gloron Mi ne donos al iu alia.

12 Aŭskultu Min, ho Jakob kaj Mia alvokito Izrael: tio estas Mi;
Mi estas la unua, kaj Mi estas la lasta. 13 Nur Mia mano fondis
la teron, kaj Mia dekstra mano etendis la ĉielon; se Mi vokos
ilin, ili stariĝos kune. 14 Kolektiĝu vi ĉiuj kaj aŭskultu: kiu
inter ili anoncis tion? tiu, kiun la Eternulo ekamis, plenumos
Lian volon en Babel kaj aperigos Lian potencon super la Ĥaldeoj.
15 Mi, Mi tion diris, Mi lin alvokis, venigis, kaj sukcesigis
lian vojon. 16 Alproksimiĝu al Mi, aŭskultu tion; de la komenco
Mi ne parolis sekrete; de la momento, kiam la afero komenciĝis,
Mi tie estis. Kaj ankaŭ nun sendis min la Sinjoro, la Eternulo,
kaj Lia spirito. 17 Tiele diras la Eternulo, via Liberiganto, la
Sanktulo de Izrael: Mi estas la Eternulo, via Dio, kiu instruas
vin por via utilo, kiu kondukas vin laŭ la vojo, kiun vi devas
iri. 18 Ho, se vi atentus Miajn ordonojn! tiam via paco estus
kiel rivero, kaj via justeco kiel la ondoj de la maro; 19 kaj via
idaro estus kiel sablo, kaj viaj devenantoj kiel ĝiaj grajnetoj;
lia nomo ne estus ekstermita nek pereigita antaŭ Mi.

20 Eliru el Babel, kuru el Ĥaldeujo, anoncu kun voĉo ĝojkria,
aŭdigu tion, disportu ĝin ĝis la fino de la tero, diru: La
Eternulo liberigis Sian servanton Jakob. 21 Kaj ili ne soifis en
la dezertoj, tra kiuj Li kondukis ilin; Li elfluigis por ili
akvon el roko, Li disfendis rokon, kaj ekfluis akvo. 22 Sed por
la malpiuloj, diras la Eternulo, ne ekzistas paco.

Ĉapitro 49

1 Aŭskultu min, ho insuloj, kaj atentu, ho malproksimaj gentoj:
la Eternulo min alvokis el la ventro, el la interno de mia
patrino Li vokis mian nomon. 2 Kaj Li faris mian buŝon simila al
akra glavo, kovris min per la ombro de Sia mano, kaj faris min
polurita sago, kaŝis min en Sia sagujo. 3 Kaj Li diris al mi: Vi
estas Mia servanto, ho Izrael, per kiu Mi gloriĝos. 4 Mi opiniis,
ke vane mi penis, ke sencele kaj vane mi konsumis mian forton;
sed vere mia rajto estas ĉe la Eternulo, kaj mia rekompenco ĉe
mia Dio. 5 Kaj nun diris la Eternulo, kiu el la patrina ventro
kreis min Lia servanto, por ke mi revenigu al Li Jakobon kaj por
ke Izrael kolektiĝu ĉe Li (ĉar mi estas honorata antaŭ la okuloj
de la Eternulo, kaj mia Dio estas mia forto)-- 6 Li diris: Ne
sufiĉas, ke vi estas Mia servanto, por restarigi la tribojn de
Jakob kaj revenigi la konservitojn de Izrael; sed Mi faros vin
lumo por la nacioj, por ke Mia savo etendiĝu ĝis la fino de la
tero. 7 Tiele diras la Eternulo, la Liberiganto de Izrael, lia
Sanktulo, al la malestimata animo, al la abomenato de la popoloj,
al la sklavo de la regantoj: Reĝoj ekvidos kaj leviĝos; princoj,
kaj ili adorkliniĝos; pro la Eternulo, kiu estas fidinda, pro la
Sanktulo de Izrael, kiu vin elektis. 8 Tiele diras la Eternulo:
En la tempo de favoro Mi aŭskultos vin, kaj en la tago de savo Mi
helpos vin, kaj Mi konservos vin kaj faros vin interligo por la
popoloj, por restarigi la teron, por ekposedi dezertigitajn
posedaĵojn, 9 por diri al la malliberigitoj: Eliru! al la
troviĝantoj en mallumo: Montriĝu! Ĉe la vojoj ili paŝtiĝos, kaj
sur ĉiuj nudaj montetoj estos ilia paŝtejo. 10 Ili ne malsatos
nek soifos, ne frapos ilin siroko nek la suno; ĉar ilia
Kompatanto ilin kondukos, kaj al fontoj de akvo Li ilin gvidos.
11 Kaj Mi faros ĉiujn Miajn montojn vojo, kaj Miaj vojetoj estos
ebene altigitaj. 12 Jen tiuj venos de malproksime, kaj aliaj de
nordo kaj de okcidento, kaj aliaj el la lando Sinim. 13 Ĝojkriu,
ho ĉielo, kaj ĝoju, ho tero, sonigu kanton, ho montoj; ĉar la
Eternulo konsolis Sian popolon kaj kompatis Siajn mizerulojn.

14 Sed Cion diris: La Eternulo min forlasis, kaj mia Sinjoro min
forgesis. 15 Ĉu povas virino forgesi sian infaneton kaj ne
kompati la idon de sia ventro? eĉ se ili forgesos, Mi vin ne
forgesos. 16 Jen sur Miaj manoj Mi vin gravuris; viaj muroj estas
ĉiam antaŭ Mi. 17 Rapidos viaj konstruantoj; viaj detruantoj kaj
viaj ekstermantoj eliros for de vi. 18 Levu ĉirkaŭen viajn
okulojn, kaj rigardu: ĉiuj kolektiĝis, venas al vi. Kiel Mi
vivas, diras la Eternulo, vi ĉiujn metos sur vin kiel ornamon,
kaj vi ĉirkaŭligos vin per ili kiel fianĉino. 19 Ĉar viaj
dezertigitaj kaj senhomigitaj lokoj kaj via ruinigita lando estas
tro malvastaj por la loĝantoj, kaj viaj ekstermantoj estos
malproksimigitaj. 20 Viaj malaperintaj infanoj ankoraŭ diros en
viajn orelojn: Tro malvasta estas por mi la loko; cedu al mi, ke
mi povu loĝi. 21 Tiam vi diros en via koro: Kiu naskis al mi ĉi
tiujn? mi estis ja seninfana kaj soleca, elpelita kaj forpuŝita;
kiu do edukis ilin? mi restis ja sola; kie do estis ĉi tiuj?

22 Tiele diras la Sinjoro, la Eternulo: Jen Mi levos Mian manon
al la nacioj, kaj antaŭ la gentoj Mi elmetos Mian standardon; kaj
ili venigos viajn filojn en la baskoj, kaj viajn filinojn ili
portos sur la ŝultroj. 23 Kaj reĝoj estos viaj vartistoj, kaj
iliaj princinoj estos viaj nutristinoj; vizaĝaltere ili kliniĝos
antaŭ vi, kaj la polvon de viaj piedoj ili lekos; kaj tiam vi
ekscios, ke Mi estas la Eternulo, ke Miaj fidantoj ne hontos. 24
Ĉu de fortulo oni povas forpreni la akiritaĵon? aŭ ĉu oni povas
liberigi la kaptitojn de venkinto? 25 Sed tiele diras la
Eternulo: Eĉ la kaptitoj estos forprenitaj for de la fortulo, kaj
la akiritaĵo de la potenculo formalaperos; kaj kontraŭ viaj
kverelantoj Mi kverelos, kaj viajn filojn Mi savos. 26 Kaj al
viaj premantoj Mi manĝigos ilian propran karnon, kaj kiel de
mosto ili ebriiĝos de sia propra sango; kaj ekscios ĉiu karno, ke
Mi, la Eternulo, estas via Savanto kaj via Liberiganto, la
Potenculo de Jakob.

Ĉapitro 50

1 Tiele diras la Eternulo: Kie estas la eksedziga letero de via
patrino, per kiu Mi ŝin forpuŝis? aŭ al kiu el Miaj kreditoroj Mi
vendis vin? Jen pro viaj pekoj vi estas venditaj, kaj pro viaj
krimoj estas forpuŝita via patrino. 2 Kial neniu estis, kiam Mi
venis? kial neniu respondis, kiam Mi vokis? Ĉu Mia mano fariĝis
tro mallonga, por liberigi? kaj ĉu ne ekzistas en Mi forto, por
savi? Jen per Mia severa vorto Mi sekigas maron, Mi faras el
riveroj dezerton; iliaj fiŝoj putras pro senakveco kaj mortas de
soifo. 3 Mi vestas la ĉielon per mallumo, kaj sakaĵon Mi faras
ĝia kovrilo.

4 La Sinjoro, la Eternulo, donis al mi langon instruitan, por ke
mi povosciu vigligi per vorto senfortigiton; Li vekas, ĉiumatene
vekas mian orelon, por ke mi aŭskultu kiel instruatoj. 5 La
Sinjoro, la Eternulo, malfermis mian orelon, kaj mi ne
kontraŭstaris, mi ne turnis min malantaŭen. 6 Mian dorson mi
elmetis al la batantoj kaj miajn vangojn al la harŝirantoj; mian
vizaĝon mi ne kovris kontraŭ insultoj kaj kraĉado. 7 Sed la
Sinjoro, la Eternulo, helpas al mi, tial mi ne estas hontigata;
tial mi faris mian vizaĝon kiel siliko, kaj mi scias, ke mi ne
estos senhonorigata. 8 Proksima estas mia praviganto; kiu
procesos kontraŭ mi? ni stariĝu kune; kiu postulas juĝon kontraŭ
mi, li alproksimiĝu al mi. 9 Jen la Sinjoro, la Eternulo, helpas
al mi; kiu do malpravigos min? jen ili ĉiuj elfrotiĝos kiel
vesto, tineoj ilin tramanĝos.

10 Kiu inter vi timas la Eternulon, aŭskultas la voĉon de Lia
servanto? Kvankam li iras en mallumo kaj nenio brilas al li,
tamen li fidu la nomon de la Eternulo kaj apogu sin sur sia Dio.
11 Jen vi ĉiuj, kiuj ekbruligas fajron, ĉirkaŭas sin per flamoj,
iru en la lumon de via fajro, kaj en la flamojn, kiujn vi
ekbruligis. Per Mia mano tio fariĝos al vi; en doloro vi kuŝos.

Ĉapitro 51

1 Aŭskultu Min, vi, kiuj postkuras la veron, kiuj serĉas la
Eternulon: rigardu la rokon, el kiu vi estas elhakitaj, kaj en la
profundon de la kavo, el kiu vi estas elfositaj. 2 Rigardu
Abrahamon, vian patron, kaj Saran, vian naskintinon; ĉar Mi
alvokis lin, kiam li estis sola, kaj Mi benis lin kaj multigis
lin. 3 Ĉar la Eternulo konsolos Cionon, konsolos ĉiujn ĝiajn
ruinojn, kaj ĝian dezerton Li faros kiel Eden, kaj ĝian stepon
kiel la ĝardeno de la Eternulo; ĝojo kaj gajeco troviĝos en ĝi,
dankado kaj laŭta kantado.

4 Atentu Min, ho Mia popolo, kaj vi, Mia gento, aŭskultu Min; ĉar
instruo eliros el Mi, kaj Mian leĝon Mi starigos kiel lumon por
la popoloj. 5 Proksima estas Mia vero, eliris Mia helpo, kaj Miaj
brakoj juĝos popolojn; al Mi esperas insuloj kaj atendas Mian
brakon. 6 Levu al la ĉielo viajn okulojn, kaj rigardu la teron
malsupre; ĉar la ĉielo disneniiĝos kiel fumo, kaj la tero
elfrotiĝos kiel vesto, kaj ĝiaj loĝantoj mortos kiel kuloj; sed
Mia savo restos eterne, kaj Mia vero ne difektiĝos.

7 Aŭskultu Min, vi, kiuj konas la veron, popolo, havanta Mian
instruon en sia koro: ne timu ofendon de homoj, kaj de iliaj
insultoj ne senkuraĝiĝu. 8 Ĉar kiel veston tramanĝos ilin tineoj,
kaj kiel lanaĵon tramanĝos ilin vermoj; sed Mia vero restos
eterne, kaj Mia savo por ĉiuj generacioj.

9 Leviĝu, leviĝu, vestu vin per forto, ho brako de la Eternulo;
leviĝu, kiel en la tempo antikva, en la generacioj de antaŭlonge.
Ĉu ne vi dishakis Rahabon, trapikis la drakon? 10 Ĉu ne vi
elsekigis la maron, la akvon de grandega abismo, faris la maran
profundon vojo por transiro de la liberigitoj? 11 Kaj la
elaĉetitoj de la Eternulo revenos kaj iros sur Cionon kun
kantado, kaj ĝojo eterna estos super ilia kapo; ĝojon kaj gajecon
ili atingos, kaj forflugos afliktoj kaj ĝemado.

12 Mi, Mi mem estas via konsolanto. Kiu vi estas, ke vi timas
homon morteman, kaj homidon, kiu estas egala al herbo; 13 kaj vi
forgesis la Eternulon, vian Kreinton, kiu etendis la ĉielon kaj
fondis la teron; kaj konstante, ĉiutage, vi timas la furiozon de
la premanto, kiu celas ekstermi? Sed kie estas la furiozo de la
premanto? 14 Baldaŭ la kaptito estos liberigita, ke li ne mortu
en la kavo kaj ne manku al li pano. 15 Mi estas la Eternulo, via
Dio, kiu kvietigas la maron, kiam bruas ĝiaj ondoj, kaj kies nomo
estas Eternulo Cebaot. 16 Mi metis Miajn vortojn en vian buŝon
kaj kovris vin per la ombro de Mia mano, por aranĝi la ĉielon kaj
doni fundamenton al la tero, kaj por diri al Cion: Vi estas Mia
popolo.

17 Vekiĝu, vekiĝu, leviĝu, ho Jerusalem, vi, kiu trinkis el la
mano de la Eternulo la kalikon de Lia kolero; la ŝaŭmantan
ebriigantan kalikon vi eltrinkis ĝis la fundo. 18 El ĉiuj filoj,
kiujn ŝi naskis, neniu ŝin gvidis; el ĉiuj filoj, kiujn ŝi
edukis, neniu tenis ŝin je la mano. 19 Tio ambaŭ vin trafis; kiu
kompatis vin? ruinado kaj malfeliĉo, malsato kaj glavo; per kiu
mi povus konsoli vin? 20 Viaj filoj senfortiĝis, kuŝis ĉe la
komenco de ĉiuj stratoj kiel cervo en reto, plenaj de la kolero
de la Eternulo, de la indigno de via Dio. 21 Tial aŭskultu ĉi
tion, vi, mizerulino kaj ebriulino, sed ne de vino: 22 tiele
diras via Sinjoro, la Eternulo, kaj via Dio, kiu defendas Sian
popolon: Jen Mi prenis el via mano la ebriigan kalikon, la
ŝaŭmantan kalikon de Mia kolero; vi ne plu trinkos ĝin; 23 kaj Mi
transdonos ĝin en la manon de viaj turmentantoj, kiuj diris al
via animo: Klinu vin, por ke ni transiru; kaj vi faris el via
dorso kvazaŭ teron, kvazaŭ straton por pasantoj.

Ĉapitro 52

1 Vekiĝu, vekiĝu, vestu vin per via forto, ho Cion; surmetu sur
vin la vestojn de via majesto, ho Jerusalem, sankta urbo; ĉar ne
plu eniros en vin necirkumcidito kaj malpurulo. 2 Forskuu de vi
la polvon, leviĝu, sidiĝu, ho Jerusalem; disigu la ligilojn de
via kolo, ho kaptita filino de Cion.

3 Ĉar tiele diras la Eternulo: Senpage vi estis vendita, kaj ne
per arĝento vi estos elaĉetita. 4 Ĉar tiele diras la Sinjoro, la
Eternulo: En Egiptujon iam iris Mia popolo, por loĝi tie
kelktempe, kaj la Asiriano pro nenio ĝin premis; 5 kion do Mi nun
ĉi tie devas fari, diras la Eternulo, kiam Mia popolo estas
prenita pro nenio? ĝiaj regantoj triumfe krias, diras la
Eternulo, kaj konstante, ĉiutage, Mia nomo estas insultata. 6
Tial Mia popolo ekkonos Mian nomon; tial ĝi ekscios en tiu tago,
ke Mi estas Tiu sama, kiu diras: Jen Mi estas.

7 Kiel ĉarmaj estas sur la montoj la piedoj de anoncanto, kiu
proklamas pacon, anoncas bonon, sciigas pri helpo, diras al Cion:
Reĝas via Dio! 8 Jen eksonis la voĉo de viaj gardostarantoj; ili
levas la voĉon kaj kune ĝojkrias, ĉar per siaj propraj okuloj ili
vidas, kiel la Eternulo revenas al Cion. 9 Triumfu, ĝojkriu kune,
ho ruinoj de Jerusalem; ĉar la Eternulo konsolis Sian popolon,
liberigis Jerusalemon. 10 La Eternulo malkovris Sian sanktan
brakon antaŭ la okuloj de ĉiuj nacioj; kaj ĉiuj finoj de la tero
vidas la helpon de nia Dio. 11 Foriru, foriru, eliru el tie, ne
tuŝu malpuraĵon; eliru el ĝia mezo; purigu vin, ho portantoj de
la vazoj de la Eternulo. 12 Tamen ne rapidante vi eliros, kaj ne
forkurante vi iros; ĉar iros antaŭ vi la Eternulo, kaj gardos vin
malantaŭe la Dio de Izrael.

13 Jen Mia servanto havos sukceson, li altiĝos kaj gloriĝos kaj
staros tre alte. 14 Kiel multaj estis teruritaj, rigardante vin
(tiele lia aspekto estis malbeligita pli ol ĉe ĉiu alia kaj lia
eksteraĵo pli ol ĉe iu ajn homo), 15 tiel li saltigos pri si
multe da popoloj; reĝoj fermos antaŭ li sian buŝon, ĉar ili vidos
ion, kio ne estis dirita al ili, kaj ili rimarkos ion, pri kio
ili ne aŭdis.

Ĉapitro 53

1 Kiu kredus al tio, kion ni aŭdis? kaj super kiu malkaŝiĝis la
brako de la Eternulo? 2 Ĉar li elkreskis antaŭ Li kiel juna
branĉo kaj kiel radiko el tero senakva; li ne havis staturon nek
belecon; ni rigardis lin, sed li ne havis aspekton, per kiu li
plaĉus al ni. 3 Li estis malestimata kaj evitata de homoj, viro
suferanta kaj malsana; kaj kiel iganta deturni de li la vizaĝon,
li estis malestimata, kaj li havis por ni nenian valoron.

4 Vere, niajn malsanojn li portis sur si, kaj per niaj suferoj li
sin ŝarĝis; sed ni opiniis lin plagita, frapita de Dio, kaj
humiligita. 5 Tamen li estis vundita pro niaj pekoj, dispremita
pro niaj krimoj; puno por nia bono estis sur li, kaj per lia
vundo ni saniĝis. 6 Ni ĉiuj erarvagis kiel ŝafoj, ĉiu iris sian
vojon; kaj la Eternulo ĵetis sur lin la kulpon de ni ĉiuj.

7 Li estis turmentata, tamen li humiliĝis kaj ne malfermis sian
buŝon; kiel ŝafido kondukata al buĉo kaj kiel ŝafo muta antaŭ
siaj tondantoj, li ne malfermis sian buŝon. 8 De malliberigo kaj
de juĝo li estas prenita; kaj pri lia generacio kiu rakontos? De
sur la tero de vivantoj li estas fortranĉita, pro la kulpo de mia
popolo li estas frapita. 9 Inter malbonaguloj oni donis al li
tombon, inter riĉuloj post lia morto, kvankam li ne faris
maljustaĵon kaj trompo ne estis en lia buŝo.

10 Sed la Eternulo volis tiel lin turmenti. Kiam lia animo estos
preninta sur sin elaĉetan punon, li vidos idaron, li longe vivos,
kaj la intenco de la Eternulo sukcesos per lia mano. 11 La
laborfrukton de sia animo li vidos, kaj satiĝos. Per konigo de li
Mia virtulo-servanto virtigos multajn; kaj iliajn pekojn li
portos sur si. 12 Tial Mi donos al li multajn kiel lian parton,
kaj la potenculojn li dividos kiel akiron; pro tio, ke li elmetis
sian animon al la morto kaj estis alkalkulita al krimuloj, dum li
portis sur si la pekon de multaj kaj petis por la krimuloj.

Ĉapitro 54

1 Ĝoju, ho senfruktulino, kiu ne naskis; sonigu kanton kaj
ĝojkriu, ho vi, kiu ne suferis doloron; ĉar la forlasitino havos
pli da infanoj, ol la havanta edzon, diras la Eternulo. 2 Vastigu
la spacon de via tendo, disetendu la tapiŝojn de viaj loĝejoj, ne
retenu; etendu pli longe viajn ŝnurojn, kaj viajn palisojn
fortikigu. 3 Ĉar dekstren kaj maldekstren vi disvastiĝos, kaj via
idaro ekposedos naciojn kaj ekloĝos en urboj dezertigitaj. 4 Ne
timu, ĉar vi ne estos malhonorata; ne kaŝu vin honte, ĉar vi ne
estos hontigata, kaj ĉar la honton de via juneco vi forgesos kaj
la malhonoron de via vidvineco vi ne plu rememoros. 5 Ĉar via
Kreinto estas via edzo, Eternulo Cebaot estas Lia nomo; kaj via
Liberiginto estas la Sanktulo de Izrael, kiun oni nomas Dio de la
tuta tero. 6 Ĉar kiel virinon forlasitan kaj afliktitan en la
spirito la Eternulo vin alvokis; kaj kiel edzinon de la juneco,
kvankam forpuŝitan, diras via Dio. 7 Por malgranda momento Mi vin
forlasis, kaj kun granda kompato Mi vin reprenos al Mi. 8 En
eksplodo de kolero Mi forturnis de vi Mian vizaĝon por momento,
sed per eterna favorkoreco Mi vin kompatis, diras via
Liberiginto, la Eternulo. 9 Ĉar tio estas por Mi kiel la akvo de
Noa; kiel Mi ĵuris, ke Mi ne plu venigos la akvon de Noa sur la
teron, tiel Mi ĵuris, ke Mi ne koleros vin nek insultos vin. 10
Ĉar montoj forŝoviĝos kaj altaĵoj ŝanceliĝos; sed Mia favorkoreco
ne foriĝos de vi, kaj la interligo de Mia paco ne ŝanceliĝos,
diras la Eternulo, via Kompatanto.

11 Ho mizera, suferanta de ventego, senkonsola! jen Mi donos
brilon al viaj ŝtonoj, kaj vian fundamenton Mi faros el safiroj.
12 Kaj Mi faros viajn murdentojn el rubenoj kaj viajn pordegojn
el kristaloj kaj ĉiujn viajn limojn el multekostaj ŝtonoj. 13 Kaj
ĉiuj viaj infanoj estos instruitaj de la Eternulo, kaj granda
estos la bonstato de viaj filoj. 14 Per vero vi fortikiĝos; estu
malproksima de premiteco, ĉar vi ne bezonas timi, kaj de teruro,
ĉar ĝi ne alproksimiĝos al vi. 15 Certe, oni sin armos kontraŭ
vi, sed tio ne estos de Mi; kiu sin armos kontraŭ vi, tiu falos
antaŭ vi. 16 Jen Mi kreis la forĝiston, kiu blovas fajron sur
karboj kaj ellaboras ilojn por siaj faroj; kaj Mi ankaŭ kreis
ekstermanton por detruado. 17 Nenia ilo, kreita kontraŭ vi, havos
sukceson; kaj ĉiun langon, kiu batalos kontraŭ vi en la juĝo, vi
malpravigos. Tio estas la heredaĵo de la servantoj de la
Eternulo, kaj ilia praveco antaŭ Mi, diras la Eternulo.

Ĉapitro 55

1 Ho vi, ĉiuj soifantoj, iru al la akvo, kaj vi, kiuj ne havas
monon; iru, aĉetu, kaj manĝu; iru, aĉetu sen mono kaj sen pago
vinon kaj lakton. 2 Kial vi donas monon por tio, kio ne estas
pano? kaj vian laboron por tio, kio ne satigas? aŭskultu do Min,
kaj manĝu bonaĵon, kaj via animo ĝuu grasaĵon. 3 Klinu vian
orelon, kaj venu al Mi; aŭskultu, por ke vivu via animo; kaj Mi
faros kun vi interligon eternan pri la fidindaj korfavoroj,
promesitaj al David. 4 Jen Mi starigis lin kiel atestanton por la
nacioj, kiel princon kaj ordonanton por la gentoj. 5 Jen vi vokos
popolon, kiun vi ne konas; kaj popolo, kiu vin ne konas, alkuros
al vi, pro la Eternulo, via Dio, kaj pro la Sanktulo de Izrael,
ĉar Li faris vin glora.

6 Serĉu la Eternulon, dum Li estas trovebla; voku Lin, dum Li
estas proksime. 7 Malpiulo forlasu sian vojon, kaj krimulo siajn
intencojn, kaj li returnu sin al la Eternulo, kaj ĉi Tiu lin
kompatos, kaj al nia Dio, ĉar Li multe pardonas. 8 Ĉar Miaj
pensoj ne estas viaj pensoj, kaj viaj vojoj ne estas Miaj vojoj,
diras la Eternulo. 9 Kiom la ĉielo estas pli alte ol la tero,
tiom Miaj vojoj estas pli alte ol viaj vojoj, kaj Miaj pensoj ol
viaj pensoj. 10 Ĉar kiel la pluvo kaj la neĝo falas de la ĉielo
kaj ne revenas tien, sed malsoifigas la teron kaj naskigas kaj
produktigas ĝin kaj donas semon al la semanto kaj panon al la
manĝanto: 11 tiel estos Mia vorto, kiu eliras el Mia buŝo; ĝi ne
revenos al Mi vane, sed plenumos Mian volon, kaj sukcesos en tio,
por kio Mi ĝin sendis. 12 Kun ĝojo vi eliros, kaj kun paco vi
estos kondukataj; la montoj kaj montetoj sonigos antaŭ vi kanton,
kaj ĉiuj arboj de la kampo plaŭdos per la manoj. 13 Anstataŭ
pikarbetaĵo elkreskos cipreso, anstataŭ urtiko elkreskos mirto;
kaj tio estos gloro por la Eternulo, eterna signo, kiu ne
ekstermiĝos.

Ĉapitro 56

1 Tiele diras la Eternulo: Gardu justecon kaj faru bonon; ĉar
baldaŭ venos Mia savo kaj malkaŝiĝos Mia vero. 2 Feliĉa estas la
homo, kiu tion faras, kaj la homido, kiu sin tenas je tio, kaj
observas sabaton, por ne malsanktigi ĝin, kaj gardas sian manon,
por fari nenian malbonon. 3 La fremdulo, kiu aliĝis al la
Eternulo, ne diru: La Eternulo elapartigos min de Sia popolo; kaj
la eŭnuko ne diru: Jen mi estas arbo velkinta. 4 Ĉar tiele diras
la Eternulo pri la eŭnukoj, kiuj observas Miajn sabatojn, elektas
tion, kio plaĉas al Mi, kaj tenas sin je Mia interligo: 5 Al ili
Mi donos en Mia domo kaj inter Miaj muroj lokon kaj nomon pli
bonan ol al filoj kaj filinoj; Mi donos al ili nomon eternan, kiu
ne ekstermiĝos. 6 Kaj la fremdulojn, kiuj aliĝis al la Eternulo,
por servi al Li kaj ami la nomon de la Eternulo, por estis Liaj
sklavoj, ĉiujn, kiuj observas sabaton, por ne malsanktigi ĝin,
kaj kiuj tenas sin je Mia interligo, 7 Mi venigos sur Mian
sanktan monton kaj ĝojigos en Mia preĝejo; iliaj bruloferoj kaj
buĉoferoj estos favore akceptataj sur Mia altaro; ĉar Mia domo
estos nomata preĝejo por ĉiuj popoloj. 8 La Sinjoro, la Eternulo,
kiu kolektas la dispelitojn de Izrael, diras: Al liaj kolektitoj
Mi kolektos ankoraŭ pli.

9 Venu por manĝi, ho ĉiuj bestoj kampaj, ĉiuj bestoj arbaraj. 10
Liaj gardistoj ĉiuj estas blindaj, senkomprenaj; ili ĉiuj estas
hundoj mutaj, kiuj ne povas boji, dormemaj, kuŝemaj, amantaj
dormeti. 11 Tamen ili estas hundoj avidaj, kiuj ne povas satiĝi;
kaj ili estas paŝtistoj, kiuj nenion komprenas; ĉiu iras sian
vojon, ĉiu siaflanke serĉas sian profiton, dirante: 12 Venu, mi
prenos vinon, kaj ni trinku ebriigaĵon; kaj kiel estas hodiaŭ,
tiel estos morgaŭ, multe kaj ankoraŭ multe pli.

Ĉapitro 57

1 La virtulo pereis, kaj neniu prenis tion al sia koro; kaj piaj
homoj estas forkaptataj, kaj neniu komprenas, ke for de malbono
estas forkaptita la virtulo. 2 Kiu iras ĝustan vojon, tiu venas
al paco, ripozas sur sia kuŝejo.

3 Sed venu ĉi tien vi, ho filoj de sorĉistino, idoj de adultulo
kaj malĉastulino! 4 Kiun vi mokegas? kontraŭ kiu vi malfermegas
la buŝon kaj elŝovas la langon? ĉu vi ne estas infanoj de krimo,
idoj de mensogo, 5 kiuj varmiĝas en la arbaretoj, sub ĉiu
verdbranĉa arbo; kiuj buĉas la infanojn en la valoj, sub la
elstarantaj rokoj? 6 Inter la glataĵoj de la valo estas via
parto; ili, ili estas via loto; al ili vi verŝis verŝoferojn,
alportis farunoferojn; ĉu Mi povas esti kontenta pri tio? 7 Sur
monto alta kaj levita vi starigis vian kuŝejon, vi tien
supreniris, por buĉi oferojn. 8 Kaj malantaŭ la pordo kaj la
fostoj vi starigis vian simbolon; ĉar vi forturnis vin de Mi kaj
supreniris, larĝigis vian kuŝejon, kaj ligis vin kun ili; vi
ekamis ilian kuŝejon, elrigardis por vi oportunan lokon. 9 Oleita
vi pilgrimis al la reĝo, uzis multe da aromaĵoj, kaj vi sendis
malproksimen viajn senditojn, kaj malaltiĝis ĝis Ŝeol. 10 Pro la
multeco de viaj vojoj vi laciĝis, tamen vi ne diris: Mi perdis la
esperon; vi trovis ankoraŭ vivon en via mano, kaj pro tio vi ne
laciĝis. 11 Sed kiu kaŭzis al vi zorgojn, kaj kiun vi timis, ke
vi ekmensogis kaj Min ne memoris kaj ne prenis al via koro? ĉu
pro tio, ke Mi silentas tre longe, vi Min ne timas? 12 Se Mi
montros vian pravecon kaj viajn farojn, ili ne helpos vin. 13
Kiam vi krios, viaj idolamasoj vin savu; sed ilin ĉiujn disportos
la vento, forpelos la blovo; kaj kiu fidas Min, tiu ekposedos la
teron kaj heredos Mian sanktan monton. 14 Kaj Li diras: Faru
vojon, faru vojon, ebenigu irejon, forigu malhelpojn de la vojo
de Mia popolo.

15 Ĉar tiele diras la Plejalta kaj Plejsupra, kiu restas eterne
kaj kies nomo estas Sanktulo: Alte kaj en sankta loko Mi loĝas,
sed ankaŭ apud afliktito kaj humilulo, por revigligi la spiriton
de humiluloj kaj revivigi la koron de afliktitoj. 16 Ĉar ne
eterne Mi malpacas kaj ne senfine Mi koleras; alie tute
senfortiĝus antaŭ Mi la spirito kaj la animoj, kiujn Mi kreis. 17
Pro la peko de lia avideco Mi koleris kaj frapis lin, Mi deturnis
Min kaj koleris; sed li iris perfide, iris laŭ la vojo de sia
koro. 18 Mi vidis liajn vojojn, kaj Mi lin sanigos; Mi kondukos
lin kaj redonos konsolon al li kaj al liaj plorantoj. 19 Mi kreos
diron de la buŝo: Paco, paco al malproksimaj kaj al proksimaj,
diras la Eternulo; kaj Mi sanigos lin. 20 Sed la malpiuloj estas
kiel malkvieta maro, kiu ne povas trankviliĝi kaj kies akvo
elĵetas ŝlimon kaj koton. 21 Ne ekzistas paco por la malpiuloj,
diras mia Dio.

Ĉapitro 58

1 Kriu per la tuta gorĝo, ne detenu vin, laŭtigu vian voĉon
simile al fanfaro, kaj eldiru al Mia popolo ĝian krimon kaj al la
domo de Jakob ĝiajn pekojn. 2 Min ili ĉiutage serĉas, kaj ili
deziras ekkoni Miajn vojojn; kiel popolo, kiu faras bonon kaj ne
forlasis la leĝon de sia Dio, ili postulas de Mi justan juĝon,
deziras proksimecon de Dio: 3 Kial ni fastas, kaj Vi ne vidas?
turmentas nian animon, kaj Vi ne scias? Sed jen en la tago de via
fastado vi plenumas viajn dezirojn, kaj ĉiujn viajn laborantojn
vi premas per postuloj. 4 Jen vi fastas por kverelo kaj malpaco,
kaj por bati per malpia pugno; kiel nun, vi ne fastas tiel, ke en
la alteco estu aŭdata via voĉo. 5 Ĉu tia estas fasto, kiu plaĉas
al Mi, kiam homo turmentas sian animon, klinas sian kapon kiel
kanon, kaj sternas sub si sakaĵon kaj cindron? ĉu tion vi nomas
fasto kaj tago plaĉanta al la Eternulo? 6 Ja nur tio estas fasto,
kiu plaĉas al Mi, se vi disŝiros la ligilojn de malpieco,
disbatos la katenojn de sklaveco, liberigos la prematojn,
disbatos ĉian jugon; 7 se vi derompos vian panon por malsatulo
kaj senhejmajn malriĉulojn enkondukos en vian domon; se, vidante
nudulon, vi lin vestos, kaj antaŭ viaj samkarnuloj vi vin ne
kaŝos. 8 Tiam via lumo ekbrilos kiel matenruĝo, kaj via saniĝo
rapide progresos; via virto iros antaŭ vi; la gloro de la
Eternulo gardos vin malantaŭe. 9 Tiam vi vokos, kaj la Eternulo
respondos; vi krios, kaj Li diros: Jen Mi estas! Se vi forigos el
inter vi premadon, montradon per fingro, kaj paroladon malbonan,
10 kaj malfermos antaŭ malsatulo vian koron, kaj satigos
suferantan animon, tiam via lumo brilos en mallumo kaj via
krepusko estos kiel tagmezo; 11 kaj la Eternulo kondukos vin ĉiam
kaj satigos vian animon en tempo de senpluveco, kaj Li fortikigos
viajn ostojn; kaj vi estas kiel ĝardeno akvumata, kaj kiel akva
fonto, kies akvo ne mankas. 12 Kaj oni rekonstruos ĉe vi la
antikvajn ruinojn; la fundamentojn de antaŭ multaj generacioj vi
restarigos; kaj oni nomos vin riparanto de breĉoj, reboniganto de
vojoj por loĝado. 13 Se vi retenos vian piedon en sabato, por ke
vi ne plenumu viajn dezirojn en Mia sankta tago; kaj vi nomos
sabaton plezuro, la sanktigitan tagon de la Eternulo vi nomos
honorata; kaj vi honoros ĝin per nefarado de viaj ordinaraj
aferoj, per neplenumado de viaj deziroj, kaj per neparolado de
vantaĵoj: 14 tiam vi ĝuos per la Eternulo, kaj Mi sidigos vin sur
la altaĵoj de la tero, kaj Mi nutros vin per la heredaĵo de via
patro Jakob; ĉar tion diras la buŝo de la Eternulo.

Ĉapitro 59

1 Vidu, ne mallongiĝis la mano de la Eternulo, por ke ĝi ne povu
helpi; kaj ne malakriĝis Lia orelo, por ke Li ne aŭdu. 2 Nur viaj
krimoj estis disigilo inter vi kaj via Dio, kaj viaj pekoj kovris
antaŭ vi Lian vizaĝon, por ke Li ne aŭdu. 3 Ĉar viaj manoj estas
makulitaj per sango, kaj viaj fingroj per krimo; via buŝo parolas
malveron, via lango esprimas maljustaĵon. 4 Neniu procesas
honeste, kaj neniu juĝas juste; oni fidas vantaĵon kaj parolas
malveron, gravediĝas per malhonestaĵo kaj naskas krimon. 5 Oni
kovas ovojn de vipuro, kaj oni teksas araneaĵon. Kiu manĝas iom
el tiuj ovoj, tiu mortas; kiam oni ilin disrompas, elaperas
vipuro. 6 Ilia teksaĵo ne taŭgos por vesto, kaj ili ne kovros sin
per sia faritaĵo; iliaj faroj estas faroj pekaj, kaj agoj de rabo
estas en iliaj manoj. 7 Iliaj piedoj kuras al malbono, kaj ili
rapidas, por verŝi senkulpan sangon; iliaj pensoj estas pensoj
pekaj; ruinigo kaj pereigo estas sur ilia vojo. 8 Vojon de paco
ili ne konas, kaj sur iliaj irejoj ne troviĝas justeco; siajn
vojetojn ili kurbigis al si; ĉiu, kiu iras sur ili, ne konas
pacon. 9 Tial malproksimiĝis de ni justeco, kaj vero ne atingis
nin; ni atendas lumon, sed jen estas mallumo; brilon, sed ni iras
en mallumo. 10 Ni palpas la muron kiel blinduloj, kaj ni palpas
kiel senokululoj; en tagmezo ni faletas kiel en krepusko, en
mallumo kiel mortintoj. 11 Ni ĉiuj blekegas kiel ursoj, kaj ni
ĝemas kiel kolomboj; ni atendas justecon, sed ĝi forestas; savon,
sed ĝi estas malproksime de ni. 12 Ĉar multiĝis niaj krimoj antaŭ
Vi, kaj niaj pekoj atestas kontraŭ ni; ĉar niaj krimoj estas kun
ni, kaj niajn pekojn ni konas. 13 Ni krimis kaj mensogis kontraŭ
la Eternulo, kaj ni forturnis nin de nia Dio; ni parolis pri
rabado kaj malbonagado, ni preparis kaj eligis el la koro vortojn
mensogajn. 14 Kaj forturniĝis malantaŭen la justeco, kaj la virto
staras malproksime; ĉar la vero faletis sur la strato, kaj la
ĝusteco ne povas veni. 15 Kaj la vero estas forigita; kaj
prirabata estas tiu, kiu detenas sin de malbono. Kaj la Eternulo
vidis, kaj Li indignis, ke forestas justeco. 16 Kaj Li vidis, ke
ne troviĝas viro, kaj Li miris, ke ne troviĝas defendanto; kaj
helpis Lin Lia brako, kaj Lia justeco Lin subtenis. 17 Kaj Li
surmetis sur Sin la veron kiel kirason, kaj la kaskon de savo sur
Sian kapon; kaj Li metis sur Sin veston de venĝo, kaj envolvis
Sin en severecon kiel en mantelon. 18 Laŭ la faroj Li repagos:
koleron al Siaj malamikoj, honton al Siaj malamantoj; al la
insuloj Li repagos, kion ili meritas. 19 Kaj oni timos en la
okcidento la nomon de la Eternulo kaj en la oriento Lian
majeston; ĉar la malamiko venos kiel rivero, pelata de la spirado
de la Eternulo. 20 Kaj venos Liberiganto por Cion, kaj por tiuj
el Jakob, kiuj retiriĝis de malbonagoj, diras la Eternulo. 21 Kaj
Mi faras kun ili jenan interligon, diras la Eternulo: Mia
spirito, kiu estas sur vi, kaj Miaj vortoj, kiujn Mi metis en
vian buŝon, ne foriĝos de via buŝo nek de la buŝo de viaj infanoj
nek de la buŝo de via plua idaro, de nun ĝis eterne, diras la
Eternulo.

Ĉapitro 60

1 Leviĝu, lumiĝu; ĉar venas via lumo, kaj la majesto de la
Eternulo ekbrilas super vi. 2 Ĉar jen mallumo kovros la teron,
kaj krepusko la popolojn; sed super vi brilos la Eternulo, kaj
Lia majesto aperos super vi. 3 Kaj popoloj iros al via lumo, kaj
reĝoj al la brilo de viaj radioj. 4 Levu ĉirkaŭen viajn okulojn,
kaj rigardu: ĉiuj ili kolektiĝas kaj iras al vi; viaj filoj venas
de malproksime, kaj viaj filinoj estas portataj sur la brako. 5
Tiam vi vidos kaj estos ravita, ektremos kaj vastiĝos via koro;
ĉar turniĝos al vi la abundaĵo de la maro, la riĉaĵoj de la
popoloj venos al vi. 6 Multo da kameloj kovros vin, junaj kameloj
el Midjan kaj Efa; ĉiuj ili venos el Ŝeba, portos oron kaj
olibanon, kaj proklamos laŭdon al la Eternulo. 7 Ĉiuj ŝafoj de
Kedar kolektiĝos ĉe vi; la virŝafoj de Nebajot servos al vi;
favore akceptotaj ili iros sur Mian altaron, kaj la domon de Mia
gloro Mi majestigos. 8 Kiuj ili estas, kiuj flugas kiel nuboj,
kaj kiel kolomboj al siaj kolombujoj? 9 Al Mi celas la insuloj,
kaj la ŝipoj de Tarŝiŝ estas antaŭe, por venigi viajn filojn de
malproksime, ilian arĝenton kaj oron kune kun ili, pro la nomo de
la Eternulo, via Dio, kaj de la Sanktulo de Izrael, ĉar Li faris
vin glora. 10 Kaj fremduloj konstruos viajn murojn, kaj iliaj
reĝoj servos al vi; ĉar en Mia kolero Mi vin frapis, sed en Mia
favoro Mi vin kompatas. 11 Kaj ĉiam nefermitaj estos viaj
pordegoj, nek tage nek nokte ili estos ŝlosataj; por ke oni
venigu al vi la potencon de la popoloj kaj konduku iliajn reĝojn.
12 Ĉar popolo aŭ regno, kiu ne servos al vi, pereos, kaj tiaj
popoloj estas tute ekstermotaj. 13 La majesto de Lebanon venos al
vi; cipreso, abio, kaj bukso kuniĝos, por ornami la lokon de Mia
sanktejo; kaj la lokon de Miaj piedoj Mi faros honorata. 14 Kaj
humile venos al vi la filoj de viaj premantoj, kaj ĵetos sin
antaŭ viajn piedojn ĉiuj, kiuj vin malestimis; kaj oni nomos vin
urbo de la Eternulo, Cion de la Sanktulo de Izrael. 15 Anstataŭ
tio, ke vi estis forlasita kaj malamata kaj neniu volis
preterpasi vin, Mi faros vin fierindaĵo de la mondo, ĝojo de ĉiuj
generacioj. 16 Kaj vi nutros vin per la lakto de la popoloj kaj
per la abundaĵo de la reĝoj; kaj vi ekscios, ke Mi, la Eternulo,
estas via Savanto kaj via Liberiganto, la Potenculo de Jakob. 17
Anstataŭ kupro Mi alportos oron, kaj anstataŭ fero Mi alportos
arĝenton, anstataŭ ligno kupron, kaj anstataŭ ŝtonoj feron; kaj
Mi faros via estraro la pacon kaj viaj administrantoj la
justecon. 18 Oni ne plu aŭdos pri perforto en via lando, pri
malfeliĉo kaj pereigo inter viaj limoj; kaj viajn murojn vi nomos
savo kaj viajn pordegojn laŭda kanto. 19 La suno ne plu estos por
vi lumo de la tago, kaj la brilo de la luno ne lumos al vi; sed
la Eternulo estos por vi lumo eterna, kaj via Dio estos via
gloro. 20 Via suno ne plu subiros, kaj via luno ne kaŝiĝos; ĉar
la Eternulo estos por vi lumo eterna, kaj la tagoj de via funebro
finiĝos. 21 Kaj via popolo tuta estos justuloj, por eterne ili
ekposedos la teron; tio estas markoto de Mia plantado, faro de
Miaj manoj, per kiu Mi Min gloros. 22 El la plej malgranda
fariĝos milo, kaj el la plej sensignifa fariĝos potenca popolo;
Mi, la Eternulo, rapide faros tion en ĝia tempo.

Ĉapitro 61

1 La spirito de la Sinjoro, la Eternulo, estas sur mi, ĉar la
Eternulo min sanktoleis, por bonanonci al mizeruloj; Li sendis
min, por bandaĝi tiujn, kies koro estas vundita, por anonci
liberecon al kaptitoj kaj malŝloson al malliberigitoj, 2 por
proklami favorjaron de la Eternulo kaj venĝotagon de nia Dio, por
konsoli ĉiujn malĝojulojn, 3 por fari al la afliktitoj de Cion,
ke oni donu al ili ornamon anstataŭ cindro, oleon de ĝojo
anstataŭ funebro, veston de gloro anstataŭ spirito afliktita, kaj
ke oni nomu ilin kverkoj de justeco, plantaĵo de la Eternulo por
Lia gloro. 4 Kaj ili rekonstruos la antikvajn ruinojn, restarigos
la detruitaĵojn de la antaŭa tempo, kaj renovigos la ruinigitajn
urbojn, dezertigitajn antaŭ multe da generacioj. 5 Stariĝos
fremduloj kaj paŝtos viajn ŝafojn, kaj aligentuloj estos viaj
plugistoj kaj vinberistoj. 6 Kaj vi estos nomataj pastroj de la
Eternulo, servantoj de nia Dio oni nomos vin; la riĉaĵon de
popoloj vi manĝos, kaj per ilia gloro vi gloriĝos. 7 Pro via
honto vi ricevos duoble, pro la malhonoro ili ĝojkantos sur siaj
partoj; duoblaĵon ili ekposedos en sia lando; ĝojo eterna estos
ĉe ili. 8 Ĉar Mi, la Eternulo, amas justecon, malamas rabadon kaj
maljustecon; kaj Mi fidele donos al ili ilian rekompencon, kaj
interligon eternan Mi faros kun ili. 9 Kaj ilia idaro estos fama
inter la popoloj, kaj iliaj posteuloj inter la nacioj; ĉiuj, kiuj
ilin vidos, konos ilin, ke ili estas semo benita de la Eternulo.

10 Mi forte ĝojas pri la Eternulo, mia animo ĝojas pri mia Dio;
ĉar Li vestis min per vestoj de savo, per mantelo de justeco Li
min kovris, kiel fianĉon, kiu sin ornamas per belaĵo, kaj kiel
fianĉinon, kiu metas sur sin siajn ornamaĵojn. 11 Ĉar kiel la
tero elirigas siajn kreskaĵojn kaj kiel ĝardeno elkreskigas siajn
semojn, tiel la Sinjoro, la Eternulo, elkreskigos justecon kaj
gloron antaŭ ĉiuj popoloj.

Ĉapitro 62

1 Pro Cion mi ne silentos, kaj pro Jerusalem mi ne haltos, ĝis
ĝia praveco eliĝos kiel brilo kaj ĝia savo kiel brulanta torĉo. 2
Kaj la popoloj vidos vian feliĉon, kaj ĉiuj reĝoj vian honoron;
kaj oni nomos vin per nomo nova, kiun eldiros la buŝo de la
Eternulo. 3 Kaj vi estos belega krono en la mano de la Eternulo,
kaj reĝa kapornamo en la manplato de via Dio. 4 Oni ne plu nomos
vin forlasita, kaj pri via lando oni ne plu diros, ke ĝi estas
dezerta; sed oni nomos vin Mia Favorata kaj vian landon
Edzinigitino; ĉar la Eternulo vin favoras kaj via lando havos
edzon. 5 Kiel junulo prenas por kunvivado junulinon, tiel
kunvivos kun vi viaj filoj; kaj kiel fianĉo ĝojas pri la
fianĉino, tiel ĝojos pri vi via Dio.

6 Sur viaj muregoj, ho Jerusalem, Mi starigis gardistojn, por ke
la tutan tagon kaj la tutan nokton ili ne eksilentu; vi, kiuj
memorigas pri la Eternulo, ne faru al vi ripozon, 7 kaj al Li ne
donu ripozon, ĝis Li aranĝos kaj faros Jerusalemon gloro sur la
tero. 8 La Eternulo ĵuris per Sia dekstra mano kaj per Sia
potenca brako: Mi ne plu donos vian grenon kiel manĝaĵon al viaj
malamikoj, kaj fremduloj ne trinkos vian moston, por kiu vi
laboris; 9 sed ĝiaj rikoltantoj ĝin manĝos, kaj laŭdos la
Eternulon; kaj ĝiaj kolektantoj ĝin trinkos en la korto de Mia
sanktejo.

10 Pasu, pasu tra la pordegoj, pretigu vojon por la popolo;
ebenigu, ebenigu la vojon, liberigu ĝin de ŝtonoj; levu
standardon super la popoloj. 11 Jen la Eternulo aŭdigas ĝis la
fino de la tero: Diru al la filino de Cion: Jen venas via
Savanto; jen Lia rekompenco estas kun Li, kaj Lia repago antaŭ
Li. 12 Kaj oni nomos ilin la sankta popolo, la liberigitoj de la
Eternulo; kaj vin oni nomos urbo multevizitata kaj ne forlasata.

Ĉapitro 63

1 Kiu estas tiu, kiu venas el Edom, en ruĝaj vestoj el Bocra? tiu
majesta en siaj vestoj, klinanta sin sub la grandeco de sia
forto? Tio estas Mi, anoncanta la veron, potenca por helpi. 2
Kial Via drapiraĵo estas ruĝa, kaj Viaj vestoj kiel ĉe tretanto
en vinpremejo? 3 La premilon Mi sola tretis, kaj el la popoloj
neniu estis kun Mi; Mi tretis ilin en Mia kolero kaj piedpremis
ilin en Mia furiozo; kaj ŝprucis ilia sango sur Mian veston, kaj
Mian tutan drapiraĵon Mi malpurigis. 4 Ĉar la tago de venĝo estas
en Mia koro, kaj la jaro de Miaj liberigotoj venis. 5 Mi
rigardis, sed Mi ne trovis helpanton; Mi miris, sed Mi ne trovis
subtenanton; tiam helpis Min Mia brako, kaj Mia furiozo Min
subtenis. 6 Kaj Mi dispremis popolojn en Mia kolero kaj ebriigis
ilin per Mia furiozo, kaj Mi elverŝis sur la teron ilian sangon.

7 Mi proklamos la favorkorecon de la Eternulo, la laŭdon al la
Eternulo, pro ĉio, kion la Eternulo faris por ni, kaj pro la
multe da bono, kiun Li faris al la domo de Izrael konforme al Sia
kompatemeco kaj granda favorkoreco. 8 Kaj Li diris: Ili estas ja
Mia popolo, filoj, kiuj ne perfidas; kaj Li fariĝis ilia Savanto.
9 En ĉiuj iliaj suferoj Li ankaŭ suferis, kaj anĝelo de ĉe Li
helpis ilin; en Sia amo kaj en Sia kompato Li liberigis ilin; Li
prenis ilin sur Sin kaj portis ilin en ĉiuj tempoj de la
antikveco. 10 Sed ili ribelis, kaj indignigis Lian sanktan
spiriton; tial Li fariĝis ilia malamiko kaj mem batalis kontraŭ
ili. 11 Kaj Lia popolo rememoris la tempon antikvan de Moseo,
dirante: Kie estas Tiu, kiu elkondukis ilin el la maro kune kun
la paŝtanto de Liaj ŝafoj? kie estas Tiu, kiu metis internen de
ili Sian sanktan spiriton? 12 Tiu, kiu gvidis per Sia majesta
brako la dekstran manon de Moseo? Tiu, kiu disfendis antaŭ ili la
akvon, por fari al Si nomon eternan? 13 Tiu, kiu kondukis ilin
tra la abismoj kiel ĉevalon tra la dezerto, kaj ili ne
falpuŝiĝis? 14 Kiel brutaro malsupreniras en la valon kaj la
spirito de la Eternulo donas al ĝi ripozon, tiel Vi kondukis Vian
popolon, por fari al Vi gloran nomon. 15 Rigardu el la ĉielo kaj
vidu el Via sankta kaj majesta loĝejo: kie estas Via fervoro kaj
potenco? Via granda interno kaj Via kompato fortiriĝis de mi. 16
Vi estas ja nia patro; Abraham ja ne scias pri ni, kaj Izrael nin
ne rekonas; Vi, ho Eternulo, estas nia patro; nia Liberiganto--
tia estas de eterne Via nomo. 17 Kial, ho Eternulo, Vi permesis
al ni forvagi de Viaj vojoj, obstinigis nian koron, ke ni Vin ne
respektu? Returnu Vin pro Viaj servantoj, pro Viaj heredaj
triboj. 18 Ne longe posedis Via sankta popolo; niaj malamikoj
dispremis per la piedoj Vian sanktejon. 19 Ni fariĝis kiel tiuj,
kiujn Vi neniam regis, kiuj neniam estis nomataj per Via nomo.

Ĉapitro 64

1 Ho, se Vi disfendus la ĉielon kaj malsuprenirus, antaŭ Vi
ektremus la montoj; 2 aperu kiel fajro, kiu bruligas lignerojn,
kiel akvo, kiu bolas de fajro, por konigi Vian nomon al Viaj
malamikoj; antaŭ Via vizaĝo ektremu la popoloj! 3 Kiam Vi faris
miraklojn, kiujn ni ne atendis, kiam Vi malsupreniris, antaŭ Vi
ektremis la montoj. 4 Neniam oni tion aŭdis, ne eksciis per la
orelo, nek okulo tion vidis, ke iu dio krom Vi tion faras por
tiuj, kiuj esperas je li. 5 Vi renkontis tiujn, kiuj ĝoje faris
justaĵon kaj memoris Vin sur Viaj vojoj; kvankam Vi koleris, kiam
ni pekis, tamen per ili ni ĉiam estis savataj. 6 Ni ĉiuj fariĝis
kiel malpuruloj, kaj nia tuta virto estas kiel makulita vesto; ni
ĉiuj velkas kiel folio, kaj niaj pekoj portas nin kiel vento. 7
Kaj neniu vokas Vian nomon, nek vekiĝas, por forte sin teni je
Vi; ĉar Vi kovris Vian vizaĝon antaŭ ni kaj lasas nin perei per
niaj pekoj. 8 Sed nun, ho Eternulo, Vi estas nia Patro; ni estas
la argilo, kaj Vi estas nia formanto, kaj ni ĉiuj estas la
produkto de Via mano. 9 Ne koleru, ho Eternulo, tro forte, kaj ne
eterne memoru la kulpon; ho, rigardu, ni ĉiuj estas Via popolo.
10 Viaj sanktaj urboj fariĝis dezerto, Cion fariĝis dezerto,
Jerusalem ruino. 11 Nia sankta kaj belega domo, en kiu niaj
patroj Vin laŭdadis, estas forbruligita per fajro, kaj ĉiuj niaj
dezirindaĵoj fariĝis ruinoj. 12 Ĉu malgraŭ ĉio ĉi tio Vi retenos
Vin, ho Eternulo? ĉu Vi silentos kaj tiel forte nin premos?

Ĉapitro 65

1 Mi estis preta respondi al tiuj, kiuj tion ne petis; Mi estis
trovebla por tiuj, kiuj Min ne serĉis; al popolo, kiu ne vokis
Mian nomon, Mi diris: Jen Mi estas, jen Mi estas. 2 Ĉiutage Mi
etendis Miajn manojn al popolo obstina, al tiuj, kiuj iras vojon
malbonan, laŭ siaj intencoj; 3 al popolo, kiu konstante
indignigas Min antaŭ Mia vizaĝo; al homoj, kiuj buĉas oferojn en
ĝardenoj kaj incensas sur brikoj; 4 al homoj, kiuj sidas inter la
tomboj kaj noktas en kavernoj, manĝas viandon de porko, kaj havas
abomenindan supon en siaj vazoj; 5 kiuj diras: Iru for, ne
alproksimiĝu al mi, ĉar mi estas pli sankta ol vi. Tiuj estas
fumo por Mia nazo, fajro brulanta la tutan tagon. 6 Tio estas
enskribita antaŭ Mi: Mi ne eksilentos, ĝis Mi repagos; kaj Mi
repagos sur ilian bruston 7 viajn kulpojn kaj kune ankaŭ la
kulpojn de viaj patroj, diras la Eternulo, kiuj incensis sur la
montoj kaj ofendis Min sur la montetoj; kaj Mi remezuros al ili
iliajn antaŭajn farojn sur ilian bruston.

8 Tiele diras la Eternulo: Kiel se en vinberaro troviĝas mosto,
oni diras: Ne difektu ĝin, ĉar en ĝi estas beno, tiel Mi agos pro
Miaj servantoj, ke Mi ne pereigu ĉiujn. 9 Kaj Mi elirigos el
Jakob semon kaj el Jehuda heredanton de Miaj montoj, kaj heredos
ilin Miaj elektitoj, kaj Miaj servantoj tie loĝos. 10 Kaj Ŝaron
estos paŝtejo de ŝafoj, kaj la valo Aĥor kuŝejo de bovoj por Mia
popolo, kiu serĉas Min. 11 Sed vin, kiuj forlasis la Eternulon,
forgesis Mian sanktan monton, aranĝas tablon por la Feliĉo, kaj
faras verŝon por la Destino-- 12 vin Mi destinos por la glavo,
kaj ĉiuj vi genuos por la buĉo, pro tio, ke Mi vokis kaj vi ne
respondis, Mi parolis kaj vi ne aŭskultis, kaj vi faris malbonon
antaŭ Miaj okuloj, kaj elektis tion, kio ne plaĉis al Mi.

13 Tial tiele diras la Sinjoro, la Eternulo: Jen Miaj servantoj
manĝos, kaj vi malsatos; Miaj servantoj trinkos, kaj vi soifos;
Miaj servantoj ĝojos, kaj vi hontos; 14 Miaj servantoj kantos pro
kora gajeco, kaj vi krios pro kora doloro kaj ploros pro aflikto
de spirito. 15 Kaj vi donos vian nomon al Miaj elektitoj por
malbeno, kaj la Sinjoro, la Eternulo, vin mortigos; sed Siajn
servantojn Li nomos per alia nomo. 16 Kiu sin benos sur la tero,
tiu benos sin per la Dio vera; kaj kiu ĵuros sur la tero, tiu
ĵuros per la Dio vera; ĉar forgesitaj estos la antaŭaj suferoj
kaj forkaŝiĝos antaŭ Miaj okuloj. 17 Ĉar jen Mi kreos novan
ĉielon kaj novan teron; kaj la antaŭaĵo ne estos rememorigata,
kaj oni ne pensos pri ĝi. 18 Kaj vi nur ĝojos kaj estos gajaj
ĉiam pri tio, kion Mi kreos; ĉar jen Mi kreos Jerusalemon por
ĝojo kaj ĝian popolon por gajeco. 19 Kaj Mi ĝojos pri Jerusalem,
kaj Mi estos gaja pri Mia popolo; kaj oni ne plu aŭdos en ĝi
voĉon de ploro, nek voĉon de plendo. 20 Ne plu estos tie infano
aŭ maljunulo, kiu ne atingus la plenecon de siaj tagoj; ĉar
junulo mortos en la aĝo de cent jaroj, kaj pekulo estos malbenata
per aĝo centjara. 21 Ili konstruos domojn kaj loĝos en ili; ili
plantos vinberĝardenojn kaj manĝos iliajn fruktojn. 22 Ili ne
konstruos, ke alia loĝu; ili ne plantos, ke alia manĝu; ĉar kiel
la tagoj de arbo estas la tagoj de Mia popolo, kaj Miaj elektitoj
eluzos la produktojn de siaj manoj ĝis plena malnoviĝo. 23 Ili ne
laboros vane kaj ne naskos por pereo; ĉar ili estos semo de
benitoj de la Eternulo, kaj iliaj posteuloj kun ili. 24 Kaj estos
tiel, ke antaŭ ol ili vokos, Mi respondos; ili estos ankoraŭ
parolantaj, kaj Mi jam aŭdos. 25 Lupo kaj ŝafido paŝtiĝos kune,
leono simile al bovo manĝos pajlon, kaj manĝaĵo de serpento estos
polvo. Ili ne faros malbonon nek difekton sur Mia tuta sankta
monto, diras la Eternulo.

Ĉapitro 66

1 Tiele diras la Eternulo: La ĉielo estas Mia trono, kaj la tero
estas Mia piedbenketo; kie do estos la domo, kiun vi konstruos
por Mi? kaj kie estos la loko por Mia ripozo? 2 Ĉion tion faris
ja Mia mano, kaj tiel ĉio fariĝis, diras la Eternulo. Nur tion Mi
rigardas: humilulon kaj spirite-afliktiton, kiu respektegas Mian
vorton. 3 Unu buĉas bovon, alia mortigas homon; unu buĉoferas
ŝafidon, alia rompas la kolon al hundo; unu alportas farunoferon,
alia sangon de porko; unu incensas olibanon, alia preĝas al
idolo. Sed kiel ili elektis al si siajn vojojn kaj ilia animo
ĝuas ilian abomenindaĵon, 4 tiel ankaŭ Mi elektos por ili
petolantojn kaj venigos sur ilin tion, kion ili timis; ĉar Mi
vokis, kaj neniu respondis; Mi parolis, kaj ili ne aŭskultis; sed
ili faris malbonon antaŭ Miaj okuloj, kaj elektis tion, kio ne
plaĉis al Mi.

5 Aŭskultu la parolon de la Eternulo, vi, kiuj respektegas Lian
parolon: Viaj fratoj, kiuj vin malamas kaj forpuŝas pro Mia nomo,
diras: La Eternulo montru Sian gloron, por ke ni vidu vian ĝojon!
Sed ili estos hontigitaj. 6 Aŭdiĝas brua voĉo el la urbo, voĉo el
la templo, voĉo de la Eternulo, kiu repagas merititaĵon al Siaj
malamikoj. 7 Antaŭ ol ŝi eksentis dolorojn, ŝi naskis; antaŭ ol
venis al ŝi la akuŝiĝaj suferoj, ŝi elfaligis filon. 8 Kiu aŭdis
ion similan? kiu vidis ion similan? ĉu la tero naskas en unu
tago? ĉu naskiĝas popolo per unu fojo, kiel, apenaŭ eksentinte
naskajn dolorojn, tuj naskis Cion siajn filojn? 9 Ĉu Mi,
malfermante la uteron, ne lasus naski? diras la Eternulo. Ĉu Mi,
kiu pretigis la naskon, mem ĝin haltigus? diras via Dio.

10 Ĝoju kun Jerusalem kaj estu gajaj pri ĝi ĉiuj ĝiaj amantoj;
forte ĝoju pri ĝi ĉiuj, kiuj ploris pri ĝi. 11 Suĉu kaj satiĝu el
la brusto de ĝiaj konsoloj; suĉu kaj ĝuu la abundon de ĝia gloro.
12 Ĉar tiele diras la Eternulo: Jen Mi fluigos sur ĝin pacon kiel
riveron, kaj la riĉaĵon de la popoloj kiel disverŝiĝintan
torenton, por ke vi suĉu; sur la brakoj vi estos portataj, kaj
sur la genuoj vi estos dorlotataj. 13 Kiel homon, kiun konsolas
lia patrino, tiel Mi vin konsolos; kaj en Jerusalem vi estos
konsolataj. 14 Kaj vi vidos, kaj ĝojos via koro, kaj viaj ostoj
vigliĝos kiel freŝa verdaĵo; kaj la mano de la Eternulo fariĝos
konata al Liaj servantoj, kaj Lia kolero al Liaj malamikoj. 15
Ĉar jen la Eternulo venos en fajro, kaj Lia ĉaro estos kiel
ventego, por elverŝi en ardo Sian koleron kaj en flama fajro Sian
indignon. 16 Ĉar per fajro kaj glavo la Eternulo faros juĝon
super ĉiu karno; kaj multaj estos la frapitoj de la Eternulo. 17
Tiuj, kiuj sanktigas kaj purigas sin por la ĝardenoj, starante
post unu en la mezo, kiuj manĝas viandon de porko kaj
abomenindaĵon kaj musojn, ĉiuj kune estos ekstermitaj, diras la
Eternulo. 18 Kaj por Mi, pro iliaj faroj kaj intencoj, venis la
tempo kolekti ĉiujn popolojn kaj gentojn, por ke ili venu kaj
vidu Mian gloron. 19 Kaj Mi faros sur ili signon, kaj la
saviĝintojn el ili Mi sendos al la popoloj Tarŝiŝ, Pul, kaj Lud,
al la streĉantoj de pafarkoj, al Tubal kaj Javan, sur la
malproksimajn insulojn, kiuj ne aŭdis la famon pri Mi kaj ne
vidis Mian gloron; kaj ili proklamos Mian gloron inter la
popoloj. 20 Kaj ili venigos ĉiujn viajn fratojn el inter ĉiuj
popoloj kiel donacon al la Eternulo, sur ĉevaloj kaj ĉaroj, en
veturiloj, kaj sur muloj kaj kameloj, sur Mian sanktan monton en
Jerusalemon, diras la Eternulo, simile al tio, kiel la Izraelidoj
alportadis la donacojn en la domon de la Eternulo en pura vazo.
21 Kaj el ili Mi prenos al Mi pastrojn kaj Levidojn, diras la
Eternulo. 22 Ĉar kiel la nova ĉielo kaj la nova tero, kiujn Mi
kreos, staros antaŭ Mi, diras la Eternulo, tiel staros via idaro
kaj via nomo. 23 Kaj regule en ĉiu monatkomenco kaj en ĉiu sabato
venos ĉiu karno, por adorkliniĝi antaŭ Mi, diras la Eternulo. 24
Kaj ili eliros kaj vidos la kadavrojn de la homoj, kiuj
malbonagis kontraŭ Mi; ĉar ilia vermo ne mortos kaj ilia fajro ne
estingiĝos, kaj ili estos abomenindaĵo por ĉiu karno.