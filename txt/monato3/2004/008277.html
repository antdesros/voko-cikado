<?xml version="1.0" encoding="utf-8"?>
<html xml:lang="eo" lang="eo" xmlns="http://www.w3.org/1999/xhtml"><head><title>Renaskiĝo de velŝipo Jeanie Johnson</title><meta http-equiv="Content-Type" content="text/html; charset=utf-8"/><meta name="description" content="Renaskiĝo de velŝipo Jeanie Johnson"/><meta name="keywords" content="velŝipoj, Irlando, Eŭropo"/><link rel="stylesheet" href="http://www.esperanto.be/fel.css" type="text/css"/><link rel="icon" type="image/ico" href="http://www.esperanto.be/fel/gif/m.ico"/></head><body><div style="text-align:right"><img src="../gif/monato3.gif" alt="MONATO" width="129" height="40"/></div> <h3>Turismo</h3>   <h3 class="tem">IRLANDO</h3> <h2>Renaskiĝo de velŝipo „Jeanie Johnson”</h2> <p>Iu asertis, ke la velŝipo estas unu el la plej belaj mankreaĵoj de la homaro. Ni plenkore konsentas pri tio. Tiuj, kiuj loĝas en Dublino, ĉefurbo de Irlando, aŭ vizitis ĝin kiel turistoj en decembro 2003 certe havis okazon vidi rimarkindan modelon de la velŝip-konstruado.</p> <p>Temas pri fidela kopio de la velŝipo <i>Jeanie Johnston</i> [ĵini ĝonston], kiu inter 1847 kaj 1858 transportis al la Nova Mondo (Usono kaj Kanado) postvivantojn de la Granda Malsato en Irlando, kiu kaŭzis la morton de ĉirkaŭ miliono da irlandanoj, dum avaraj komercistoj tiutempe eksportis intense irlandan grenon. Multaj el la ŝipoj, transportantaj elmigrantojn, vere estis „ĉerkoŝipoj”, ĉar sur ili mortis granda nombro de malriĉaj pasaĝeroj pro ĥolero kaj terure malbonaj vivkondiĉoj.</p> <p>Kontraste al tio, la velŝipo <i>Jeanie Johnson</i> tiam estis konsiderata kiel modela ŝipo. Ĝia kapitano estis humana kaj kompatema. Kompetenta ŝipkuracisto zorgis pri la sano de la pasaĝeroj. Kvankam la ŝipo faris 16 veturojn, transportante pli ol 2500 elmigrantojn dum la epoko de la Granda Malsato, menciindas, ke neniu el ili mortis, kaj ĉiuj atingis la marbordojn de Usono aŭ Kanado. La maksimuma nombro de elmigrantoj, kiun la velŝipo foje transportis, estis 254 en 1852 laŭ la itinero Tralee [tralí], Okcident-Irlando – Kebekio, Kanado.</p> <p>Tiun velŝipon, kiu tenis 700 tonelojn, konstruis skoto en 1847 en Kebekio. Firmao de irlandaj komercistoj aĉetis ĝin tiutempe por faciligi la elmigradon al la transmara „Promesita Lando”. La veturo tiam daŭris averaĝe 46-75 tagojn kaj kostis 3 pundojn kaj 10 ŝilingojn, kio estis proksimume la duonjara salajro de meze salajrata irlanda laboristo.</p> <p>La belegan kopion de la velŝipo <i>Jeanie Johnson</i> ellaboris teamo el la brita provinco Nord-Irlando kaj la respubliko Irlando helpe de volontuloj el aliaj landoj, en la periodo 1993 - 2002 en Tralee. Ĝi estas trimasta barko kun kvar kvadrataj veloj kaj unuopaj topveloj. Ĝiaj mezuroj: longo 47 m kaj larĝo 8 m. Ĝia ŝipanaro nun konsistas el 11 konstantaj profesiaj maristoj kaj 29 gelernantoj. Lastatempe la renaskiĝinta <i>Jeanie Johnston</i> velis al Usono, Kanado kaj multaj aliaj landoj, kaj ĉiam bonorde revenis al sia hejmhaveno en Tralee.</p> <p>Hodiaŭ en Irlando estas vigla intereso pri la konservado de antikva velŝip-konstruado kaj pri velŝip-vojaĝoj. Oni produktas kopiojn de malnovaj vel-boatoj kaj -ŝipoj kiel <i>Galway hooker</i> [golŭej hukr], tradicia okcident-irlanda gafkutro.</p> <p>Kiel trafe anglalingva poeto prinotis, oni vidas denove ĉe la irlanda marbordo „antikvajn ŝipojn, kiuj velas kiel dormantaj cignoj”.</p> <div style="text-align:right">Garbhan M<span class="mm">AC</span>A<span class="mm">OIDH</span></div> <hr/><table class="fina" width="100%" summary=""><tr><td><a href="../index.html">Indekso</a></td></tr><tr><td><a href="../mon/abonilo.php">Aboni al MONATO</a></td></tr><tr><td><a href="../skribittt.html">Flandra Esperanto-Ligo (FEL)</a></td></tr><tr><td>Lasta adapto de tiu ĉi paĝo: aprilo 2004</td></tr></table></body></html>