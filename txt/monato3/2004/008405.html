<?xml version="1.0" encoding="utf-8"?>
<html xml:lang="eo" lang="eo" xmlns="http://www.w3.org/1999/xhtml"><head><title>Kuirita tomato estas morta tomato</title><meta http-equiv="Content-Type" content="text/html; charset=utf-8"/><meta name="description" content="Kuirita tomato estas morta tomato"/><meta name="keywords" content="manĝi, dieto, krudaĵoj"/><link rel="stylesheet" href="http://www.esperanto.be/fel.css" type="text/css"/><link rel="icon" type="image/ico" href="http://www.esperanto.be/fel/gif/m.ico"/></head><body><div style="text-align:right"><img src="../gif/monato3.gif" alt="MONATO" width="129" height="40"/></div> <h3>Moderna Vivo</h3>    <h3 class="tem">NUTRADO</h3> <h2>Kuirita tomato estas morta tomato</h2> <p><i>Kuiri (PIV): prepari nutraĵon, elmetante ĝin al fajro, ĝis ĝi fariĝas manĝebla aŭ trinkebla.</i></p> <p>Multaj homoj manĝas nur krudajn manĝaĵojn: tiel manĝi estas la dua plej populara dieto en Usono. Konataj filmsteluloj, kiel Demi Moore kaj Robin Williams, kaj la rok-kantisto Bryan Adams krude manĝas, kaj en Nov-Jorko troviĝas kvin restoracioj, kie oni surtabligas nur krudajn manĝaĵojn.</p> <p>La rusdevena familio Boutenko [butenko] estas unu el multaj familioj, kiuj provas disvastigi tiun vivmanieron. Antaŭ 15 jaroj la familio translokiĝis al Usono. Du jarojn post la alveno la pezo de la edzino, Victoria Boutenko, altiĝis de 80 kilogramoj al 125 kilogramoj. Ŝi komencis suferi pro troa pezo kaj ekhavis korritmajn problemojn. Ŝia edzo Igor ekhavis artriton kaj reŭmatismon. Kulpis la ŝanĝo de la manĝaĵoj: pli da graso, pli da sukero ktp.</p> <h3>Ankoraŭ unu dieto</h3> <p>Ankaŭ la infanoj tiel suferis, ĝis unu tagon sinjorino Boutenko informiĝis pri la ebleco krude manĝi. La gefiloj estis skeptikaj, kredante, ke temas pri „ankoraŭ unu dieto”. En la lernejo ili kaŝe manĝis hamburgerojn, bifstekojn kaj tortojn, dum en la familia fridujo troviĝis nur freŝaj legomoj kaj fruktoj. La gepatroj iom post iom saniĝis, la infanoj ne, ĝis finfine ankaŭ ili agnoskis la utilon de kruda dieto.</p> <p>Laŭ unu el la infanoj, „kuirado mortigas ĉiun vitalecon en la manĝaĵo. Kuirita tomato estas morta tomato”. Adeptoj de dieto tia atentigas, ke neniu animalo krom la homo kuiras siajn manĝaĵojn: ankaŭ prahomoj manĝis nur tion, kion ili trovis en la naturo. Kritikemuloj diras, ke tiel mankas proteinoj aŭ vitaminoj, sed se oni bone kombinas nutraĵojn, oni povas digesti la proteinojn, troviĝantajn en krudaj manĝaĵoj.</p> <p>La familio Boutenko trovis pli kaj pli da krudaĵo-receptoj, eĉ por pico, supo kaj torto. La sola regulo estas: nenion kuiri, almenaŭ ne pli varme ol ĉe 40 gradoj celsiaj, ĉar poste la nutro-valoro malaltiĝas. La familio do posedas dehidratigilon, en kiu cirkulas varma aero de 40 gradoj. Tiu ebligas sekigi manĝaĵojn, same kiel homoj sekigas manĝaĵojn per la suno. Tiamaniere eblas ankaŭ baki krudan panon kaj picon.</p> <p>Receptoj de la familio Boutenko legeblas ĉe <a href="http://www.rawfamily.com">www.rawfamily.com</a>.</p> <div style="text-align:right">Lode V<span class="mm">AN</span> <span class="mm">DE</span> V<span class="mm">ELDE</span></div>   <hr/><table class="fina" width="100%" summary=""><tr><td><a href="../index.html">Indekso</a></td></tr><tr><td><a href="../mon/abonilo.php">Aboni al MONATO</a></td></tr><tr><td><a href="../skribittt.html">Flandra Esperanto-Ligo (FEL)</a></td></tr><tr><td>Lasta adapto de tiu ĉi paĝo: septembro 2004</td></tr></table></body></html>