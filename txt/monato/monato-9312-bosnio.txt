From soc.culture.esperanto Tue Dec  7 11:49:50 1993
From: 100272.1601@compuserve.COM (Flandra Esperanto-Ligo)
Date: 4 Dec 93 14:48:26 GMT
Newsgroups: soc.culture.esperanto
Subject: provteksto el Monato

= Laux sugesto de kelkaj, la internacia magazino Monato publikigos per la
= reto cxiumonate du tekstojn. Jen artikolo el la decembra numero.
= Por pliaj informoj pri Monato skribu al 100272.1601@compuserve.com.
=========================================================================

BOSNIO

Saluton el Absurdistano

Mi elkore salutas vin el Sarajevo, Bosnio, pri kies malfelicxo vi certe
auxdas cxiun tagon. Mi skribas al vi, esperante, ke vi povos helpi al
mi, kvankam mi scias, ke mi estas tro libera por peti tion de vi. Mi
estas 22jara studentino pri elektroniko (telekomunikado) kaj, se la
milito ne malfelicxigus mian landon, mi farigxus ingxeniero venontjare.
Antaux ol dauxrigi mian leteron, mi menciu al vi, ke mi trovis vian
adreson en jarlibro de 1991, cxar pro la blokado de Sarajevo, mi ne
povis ricevi novan. Tial mi eble ne rajtus uzi la delegitan reton, sed
malgraux tio, mi petas vin, ke vi legu mian leteron kaj respondu al
mi.

Mia demando koncernas universitatajn aferojn pri kiuj vi certe povos
doni al mi precizajn informojn. Mi certe ne povos dauxrigi mian
studadon en Sarajevo cxar la elektronika fakultato estas detruita, do
preskaux ne plu ekzistas. Aliflanke la urbo estas tre ruinigita, sen
akvo, sen elektra kurento. La logxantoj vivas en difektitaj domoj en
teruraj kondicxoj. La tuta situacio ne plu estas eltenebla. Mi neniam
havos la eblecon fini mian universitaton aux normale vivi. Tial mi
volus forlasi mian naskigxurbon kaj la landon, kiuj malaperas, kaj eble
dauxrigi mian studadon aux komenci denove en Francio, kvankam mi
supozas, ke rifugxintoj ne estos bonvenaj. Min interesas cxio pri la
universitato en Grenoble (cxu ekzistas elektronika fakultato), kiuj
estas la kondicxoj por eniri la universitaton, cxu mi povus dauxrigi la
studadon cxar jam studis 3 jarojn aux mi devos komenci de komenco, kiom
kostas enskribigxo en la universitato kaj cxu mi povus ricevi
stipendion, cxar miaj pagkapabloj estas limigitaj... Tiun leteron
trovis en sia leterkesto emerita profesoro Marcel Cornavins en
Grenoble, Francio.

La ronda manskribo de Alma havis la daton: 22an de marto 1993. Marcel
Cornavin klopodis pri la informoj sed sukcesis nenion fari pri la
stipendio. Li sciigis al Zagreb, kaj petis iel kontakti Alman kaj
informi pri la rezultoj de la esploro.

En septembro, la tuta materialo pri la eblecoj de studo en Grenoble
alvenis al Zagreb, al peranto Spomenka Sxtimec. Nun tie gxi haltis -
cxar aktuale denove ne eblas sendi leterojn al Sarajevo, kaj des malpli
tutajn dosierojn da materialoj. Ambasadejo de Bosnio kaj Hercegovino ne
akceptis la peton peri la dokumentojn gxis Alma. Internacia Rugxa Kruco
akceptas nur etajn mesagxojn sur kelkliniaj formularoj.

Alma estas tre entreprenema: sxi sukcesis kontakti Zagrebon por auxdi,
cxu io nova por sxi pri la studeblecoj. "Kontakti" estas komplika
vorto: telefonis al mi en Zagreb iu vira vocxo, radioamatoro, kiu
diris, ke li "havas Alma el Sarajevo je sia linio". Mi auxdis en la
fono la vocxon de Alma. Gxi estis nekomprenebla.

Cxu vi komprenis? - demandis la radioamatoro.

Ne. - konfesis mi.

Kaj li pacience frazon post frazo ripetis, kion Alma volis diri. 

Kaj li same pacience kaj gxuste ripetis cxiun mian vorton. Mi devis
diri al li, ke gxis tiu tago la materialoj ne alvenis.

Alma diktis siavice iun faksonumeron per kiu oni povas kontakti sxin,
per satelito. Sxi devis ripeti siajn ciferojn tri fojojn, cxar gxi
dauxre perdigxis en la aero. 871 1121230 aux 871 1440327 por Alma.

Alma Krvavac, Livanjska 40, 71000 Sarajevo.

Mi esperas, ke mi sukcesos peri al sxi la materialojn el kiuj sxi vidos
la kondicxojn pri studado... kaj komprenos, ke sxi malfruis, ecx se sxi
havus monon kaj la eblecon eliri el Sarajevo.

Mi dividas kun la legantoj de MONATO tiun informon pri la ekzisto de
Alma kaj pri la mondo en kiu sxi vivas. Gxi estas la sama kiel la nia.
Kiel la via mondo.

Spomenka SXTIMEC
